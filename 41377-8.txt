The Project Gutenberg EBook of Rafaella, by Silvio Pellico

This eBook is for the use of anyone anywhere at no cost and with
almost no restrictions whatsoever.  You may copy it, give it away or
re-use it under the terms of the Project Gutenberg License included
with this eBook or online at www.gutenberg.org/license


Title: Rafaella

Author: Silvio Pellico

Release Date: November 16, 2012 [EBook #41377]

Language: Italian

Character set encoding: ISO-8859-1

*** START OF THIS PROJECT GUTENBERG EBOOK RAFAELLA ***




Produced by Carlo Traverso, Claudio Paganelli, Barbara
Magni and the Online Distributed Proofreading Team at
http://www.pgdp.net (This file was produced from images
generously made available by The Internet Archive)







                                RAFAELLA


                            ROMANZO POSTUMO
                                   DI
                             SILVIO PELLICO


                                 MILANO
                        GIOVANNI GNOCCHI EDITORE
                                  1879.




[Illustrazione: Un dardo colpì gravemente il conte di Biandrate, il
quale cadde di cavallo.--Pag. 56.]




                                RAFAELLA


                            ROMANZO POSTUMO
                                   DI
                             SILVIO PELLICO


                                 TORINO
          COLLEGIO DEGLI ARTIGIANELLI--TIP. E LIB. S. GIUSEPPE
                         _Corso Palestro, N. 14._




CAPO I.

_La Manumissione._


Nell'anno 1160 vivea in Saluzzo un arimanno[1] per nome Berardo della
Quercia, il quale godea da lungo tempo tal grazia del suo signore,
Marchese Manfredo, che sarebbe quasi potuta dirsi amicizia. Berardo,
sfuggendo gli onori della corte e stando ordinariamente nei suoi campi,
venia visitato dal Marchese e consultato sopra molti capi del suo
governo: tanto era noto il retto animo ed il senno di quel buon suddito,
per nobili prove ch'egli spesso ne avea date; e tanto a far pregiare
simili doti giovava la sua singolare modestia.

  [1] _Arimanno_ vuol dire _uomo libero_.

Giunse fino ai principii della vecchiaia senza patire gravi sciagure; ma
egli avea partecipato alle altrui, come se fossero sue, e quindi il
cuore non gli si era indurato dalla prosperità. Giovanna sua moglie, di
nascita egualmente umile, ma di spiriti gentili, avealo fatto padre di
più figliuoli. Due soli rimaneano, Eriberto e Rafaella; quello in età di
oltre vent'anni e questa di sedici. Gli altri erano stati mietuti dalle
guerre di Cuneo; villaggio allora di poco antica fondazione, ma che già
prendeva aspetto di città, e tutto composto di ardimentosi, che voleano
vivere a popolo, a guisa di Asti e di altre città italiane.

Il favore del Marchese non redimeva Berardo dal poco pregio, in cui il
più de' Baroni, in cuor loro, teneanlo; perchè semplice arimanno; ed era
anzi cagione che alcuni lo abborrissero.

Fra questi annoveravasi Villigiso, signore di Mozzatorre, uomo prode, ma
d'anima abbietta; il quale abborriva Berardo particolarmente, perchè
questi l'aveva fatto stare a segno, alcuni anni addietro, quando,
trovandosi entrambi ad una festa di nozze campestri, Villigiso s'era
arrogata una famigliarità insolente colla sposa. Il marito erasi adirato
e Villigiso l'avea percosso. Dove Berardo, non solo difese arditamente
que' contadini e costrinse il temerario a ritirarsi; ma accusati quelli
da Villigiso, Berardo sostenne la loro innocenza, e fu cagione che
Manfredo pubblicasse una legge che tutelava sotto gravi pene, i
matrimonii de' villici contro l'audacia de' Baroni. Dopo alcun tempo di
lontananza dalla corte di Saluzzo, Villigiso fu rimesso in grazia; e
benchè trattando poi con Berardo, mostrasse di non serbar memoria dello
smacco ricevuto e desse anzi vista di condannare i proprii torti della
gioventù, pure segretamente abborrivalo e meditava vendetta.

Per mala ventura accadde, che il segretario di Villigiso, frugando in
carte dimenticate da molti anni, trovò un documento, il quale indicava
che Berardo della Quercia avea avuto per avo un servo del barone.
Notavasi che questo servo era fuggito nella gioventù, avendo un bambino
chiamato Iseppo; il quale, per testimonianza di molti, preso il mestiere
dell'armi, era ito a combattere pel sepolcro del Salvatore. Il
segretario poi si ricordò d'avere inteso dire che Berardo fosse
figliuolo d'un crociato, posatosi già vecchio in Saluzzo. Prese maggiori
informazioni, ed accortosi del fatto, il segretario diè di ogni cosa
contezza al barone.

Come prima questi vide il documento ed ebbe esaminate le prove, che
poteansi avere dell'identità del servo fuggito e dell'avo di Berardo,
egli tenne per fermo il suo trionfo di prostrare a' suoi piedi
quest'infelice con tutta la sua famiglia. Mosse dunque con questo
intento a Saluzzo, e palesati i suoi diritti al Marchese, dimandò
giuridicamente il nipote del servo fuggito.

Manfredo era scrupoloso osservatore della giustizia, e non l'avrebbe
violata se anche si fosse trattato del proprio figlio. Egli fece venire
Berardo in giudizio e mostrogli il documento e le testimonianze, questi
confessò d'avere avuto per padre il crociato Iseppo; di che egli fu
posto in balìa di Villigiso. Secondo le leggi di quei tempi, chi
usurpava la libertà o godea libertà usurpata da' suoi maggiori, era
quasi reo d'un furto, e niun potente, senza acquistar fama di tiranno,
avrebbe potuto sottrarlo al dominio del padrone che lo richiedesse. La
scoperta di tali usurpazioni di libertà non era avvenimento raro e se ne
leggono parecchi esempii nella storia di quei tempi. I servi fuggiti
ripatriavano talvolta in vecchiaia, attratti dall'amore del luogo natio,
o dopo di loro ripatriavano i figliuoli, con fiducia d'impunità che non
era sempre irragionevole. Giacchè dove trattasi di cose o persone non
illustri, pochi traslocamenti, pochi intervalli, poche vicende oscure,
sfuggite all'occhio altrui, bastano spesso a fare smarrire la cognizione
dell'origine e a farne attribuire una diversa dalla vera. Tali
ragionamenti avevano ispirato fiducia al crociato Iseppo: e la fiducia
doveva essere naturalmente ancor maggiore in Berardo.

Ecco dunque un'onesta famiglia caduta nell'obbrobrio! Ma se Manfredo,
per non ledere il diritto del barone suo vassallo, avesse abbandonato
l'uomo che egli onorava ed al quale era avvinto da gravi debiti di
gratitudine sarebbe stato un mostro; e tale non era. In Saluzzo, nel suo
territorio, ne' vicini marchesati, non sussurravasi più d'altro che
dell'infelice sorte di Berardo. Il volgo che, durante la sua prosperità,
non ristava dall'invidia e lo malignava, ora non ricordavasi più se non
delle sue virtù e lo compiangea. Di che ai mercati di Saluzzo affluiva
gente dai luoghi vicini e lontani, non tanto per comperare e vendere
quanto per udire se le sventure di Berardo non avessero qualche riparo.

Brulicava di popolo, in uno di tai giorni, la piazza di Saluzzo, e si
udivano da ogni lato frapporsi al grido del prezzo delle merci e alle
altre voci di mercato i nomi di Berardo, di Giovanna, di Rafaella,
d'Eriberto. Centinaia d'oratori di eguale facondia e tutti poco
informati declamavano senza gran fatto sentirsi a vicenda, trasformavano
i desiderii e i presentimenti in realtà, narravano stravaganze, che
nulla avevano che fare con quel fatto, fuorchè nutrire l'universale
cordoglio. Questi veniva contradetto da quello, contendevano,
s'ingiuriavano, ed invocavano per testimonio chi il vicino, che nulla
non sapea di meglio, chi l'astrologo che disceso con gravità dal banco,
s'offriva di dar lume alle parti altercanti. Gl'interrogati decidevano
la questione con nuove congetture e nuove favole, rimanendo ognuno
sempre più all'oscuro di quanto tutti bramavano sapere.

--Berardo è di schiatta libera quanto la mia (urlava uno); e lo calunnia
atrocemente chi lo vuole d'origine vile. Io conobbi suo padre quando
tornò di Terra Santa; il nostro marchese Bonifacio, di gloriosa memoria,
ve l'avea mandato fra gli arimanni capitanati da suo fratello.

--Ed io non dissi essere stato lui ciurma di schiavi (gridava un altro);
bensì che Berardo non sarebbe stato giudicato servo di Villigiso, se ciò
non fosse ben provato.

--Provato un fico! vi dico io. Il Marchese è uomo; e quantunque savio
come suo padre potrebb'essere ingannato.

--Sì! ingannato! Eh! che non si può errare, quando non si tratta di
niente più in là dell'avo di un cristiano. È vero che il crociato generò
qui nella vecchiaia il povero Berardo, e che il crociato era pur nato di
padre vecchio; è vero che questi era fuggito nell'infanzia e che lo
avevano creduto affogato nel Chiusone o nel Pollice, e che niuno ponea
più mente a quella schiatta di servi. Ma quando il diavolo
disseppellisce carte, che per disgrazia, serbano memorie in forza delle
quali una famiglia onesta dee precipitare nella sventura, e quando
l'infallibilità di quelle carte è accertata dai dottori, chi può
dubitare del giudizio che ne viene pronunciato?

--Chi può dubitarne? Io! io che so quai brutti giuochi facciano talora,
non so s'abbia a dire le apparenze, o il diavolo! I registri delle
famiglie de' servi non si possono inventare, lo riconosco; e la
pergamena dissotterrata sarà bella e buona per mostrare quali antenati
abbia avuti il servo che s'affogò, o fuggì. Ma niuna pergamena palesa se
quel servo sia piuttosto fuggito che affogato. Si acquistasse pure
certezza della sua fuga, quasi un secolo dopo, allorchè i vermi
avrebbero potuto mangiarlo venti volte; come volete che si dimostrino i
viaggi da lui fatti, e si sappia che un tale, il quale anco è cenere da
gran tempo, era suo figlio?

Sebbene questi e simili discorsi mostrassero la libertà del popolo nel
discorrere del suo principe; non v'era però germe d'odio contro di lui,
nè la minima diffidenza della sua equità: giacchè il marchesato
(all'eccezione di Cuneo) riposava fedelmente nell'abitudine
dell'obbedienza. Per quanto i mercati fossero romorosi e vi s'agitassero
diversi contrarii pareri, niuna ombra ne prendeva il governante, niun
notevole scandalo ne sorgeva nei governati. Pochi birri moveano su e giù
per la piazza, non solleciti di far badare alla loro presenza, se non
quando avvenissero gare di bastoni e di coltelli o si gridasse: al
ladro!

Infatti, mentre fervea la multiplice conversazione accennata, ecco un
suono di tromba sotto il portico doppio, e tutti volgersi rispettosi a
quella parte. Un banditore facea sventolare la bandiera marchionale per
intimare silenzio; e già niuno più zittiva. Tornò a sonare la tromba
prolungamente, e tutti giubilarono, perocchè quel segno annunziava la
discesa del Sire dal castello e qualche provvedimento che egli venisse a
dare al cospetto del popolo.

Il portico doppio era un palazzo presentante due ordini d'arcate l'una
sull'altra. Giunti dal castello il Marchese, la Marchesa, il loro figlio
e numerosa comitiva, salirono sull'arcata superiore, e s'assisero nei
proprii seggi, a vista di tutto il popolo. Qual fu la generale
maraviglia quando, dopo aver fissato gli occhi sui personaggi seduti, si
potè discernere, in un folto gruppo d'uomini e donne del seguito che
stavano in piedi l'infelice Berardo, la moglie ed i figli.

--Come lassù? che vuolsi far di loro? Guardatelo là quel valentuomo! non
umile più di prima, perchè era già tanto! non vergognoso, perchè e qual
colpa ha egli commessa? non corrucciato, perchè chi mai amò al pari di
lui il prossimo, compresi i nemici? E la buona Giovanna! E
quell'angelica creatura di Rafaella? Ed Eriberto?

Queste ed altre esclamazioni, levatesi a un tratto da tanti petti,
suonarono per l'aria, con quella specie di vibrazione che, agli orecchi
degli uomini esperti di tali scene, indica animi commossi da affetti
penosi, ma benevoli. Perocchè i bisbigli della moltitudine, sebbene
composti di sillabe indistinte, hanno come la voce d'una persona
individua, diversi caratteri, secondo la diversa passione che li
suscita. Berardo capì; e levò gli occhi al Cielo. Le due donne capirono
parimente, e nulla espressero all'altrui guardo, ma sotto i loro veli
una segreta lagrima accompagnò l'atto di grazie che offrivano a Dio.

Il banditore ripigliò la tromba, e fe' di nuovo il cenno del silenzio.
Allora Guglielmo di Manta, notaio del palazzo, s'accostò alla ringhiera
con ampia carta in mano e lesse in quel grossissimo latino, che allora
tutti intendevano, quanto segue:

«Nell'anno dell'incarnazione del Signore mille cento sessanta, terzo
delle calende di Giugno, indizione eccetera. Io Manfredo, figlio del fu
Marchese Bonifacio di buona memoria, dissi, presente ai presenti;
Berardo della Quercia essendo stato generato da Iseppo, il quale fu
generato da Antonio il quale era servo de' signori di Mozzatorre, come
consta dal documento prodotto, ecc. ed esaminato, ecc. ecc. e dalla
confessione di Berardo medesimo......

--Dalla confessione di Berardo medesimo! mormorò il popolo, con istupore
e pietà.

Il notaio, udendo quel romore agitò in aria la carta; il banditore
ripetè il cenno, e la piazza tornò ad ammutolire.

Ma troppo molesto sarebbe al lettore l'udire tutto intero il capolavoro
di Guglielmo di Manta. Que' che l'udirono dalla sua bocca erano più
pazienti di noi; e nondimeno lo interruppero tratto tratto con sbadigli,
per isfogare così l'ingenito bisogno di varietà che è nell'uomo. In quel
documento diceasi dunque che Berardo e tutta la sua famiglia, essendo
servi del Sire Villigiso di Mozzatorre, questi era stato richiesto dal
Marchese di venderglieli, e che l'accordo era seguito, mediante la
cessione che Manfredo facea a Villigiso d'alcuni campi e di parecchi
diritti colla giunta della somma di trecento genuine.

Manfredo inoltre dichiarava che l'acquistato servo Berardo gli s'era in
molte occasioni mostrato zelante della sua gloria e pieno di sapienza; e
che perciò esso Manfredo non volea, coll'opprimere sì degno uomo,
meritarsi la dannazione eterna. Quindi proseguiva: «Io vostro signore, o
Berardo, o Giovanna moglie sua, ed Eriberto e Rafaella figli loro, e
tutta la futura discendenza di Berardo, mosso da benevolenza e da
debito, statuisco essere voi _liberos et absolutos iuxta legem ab omni
vinculo servitutis_; e statuisco esservi conceduto, in grazia della
vostra libertà, ogni acquisto vostro, tanto per quel che avete, quanto
per quel che potrete avere, ecc., e che _sicut cives romani_ abbiate le
porte aperte, ecc., _et licentiam eundi et abitandi ea parte mundi qua
volueritis_. Infine, o mio Berardo e voi famiglia di questo giusto, _ad
recordationem huius libertatis et amoris mei, concedimus vobis tres
petias terrae iuris nostri......_ Vi concediamo tre pezzi di terra di
nostro diritto, confinante coi campi che già possedete lungo il Po, ecc.
_Prima petia habet sex iornatas optimas ad celoyram_[2]. La prima pezza
contiene sei giornate ottime per l'aratro, e va dal fiume fino
all'antico Olmo detto di Carlomagno, seguendo ivi il ruscello, ecc. la
seconda contiene sei giornate di bosco, ecc., e la terza due di vigna.»

  [2] _Stoira_ dicesi ancora oggidì dai Piemontesi l'aratro.

Non occorre narrare che alle parole: _Statuisco esser voi liberi_, il
popolo fece tanto schiamazzo, che bisognò ricorrere alla tromba ed alla
bandiera. Ma l'efficacia della tromba e della bandiera mal poteano
reprimere i Viva Manfredo! Viva il nostro buon signore! Convenne al
notaio rassegnarsi, e leggere quindi innanzi a brani ed a saltelli, ne'
piccioli intervalli, in cui il popolo avea la compiacenza di ascoltare.

Finita la lettura, il Marchese discese dal seggio per firmare
l'istromento, Berardo poi, con tutta la sua famiglia, essendosi avanzato
per onorarlo, quegli non permise la genuflessione e li condusse verso la
Marchesa, la quale alzatasi abbracciò amorevolmente le due donne.

Sottoscrisse pure, nascondendo i suoi fremiti, Villigiso, e firmaronsi
come testimonii i seguenti fratelli di Manfredo: Guglielmo di Busca,
Anselmo di Ceva, Bonifacio di Cortemiglia, Enrico di Savona, Oddone
Boverio di Loreto. Ultimo firmossi il notaio _Willelmus de Manta_.

I _viva_ allora non ebbero più freno. Dalle botteghe, da' poggiuoli,
dalle finestre, tutti coloro che aveano qualche tromba, o flauto, o
piffero, o piva, o liuto, o tamburo, o campanella, si diedero
spietatamente a suonare. Per alcuni minuti fu una musica infernale;
finchè tutto quell'orribile caos si mutò, a poco a poco, in un certo
ordine non ingrato; perocchè ogni sonatore s'accordò al generale
prorompere della volgarissima canzone, con cui soleasi dalla moltitudine
far plauso ai suoi signori.

    Laus et honor Manfrido de Vasto,
      Filio quondam
      Bonifacii;
      Che vuol leve sul popolo il basto.
      Onde portans
      Domnum carum
      Trotti e ragghi di gioia e d'amor.
    Quoniam, quando il bastone ed il basto
      Cruciant pellem,
      Cruciant ossa,
      L'infelice dall'omero guasto
      Male ragghiat,
      Malo trottat,
      E il bussante rovescia talor.

Intanto che il rozzo inno dilettava o assordava gli orecchi, il
drappello signorile con tutto il seguito calò al basso, e con istento
avviossi alla chiesa di S. Chiaffredo, fendendo a mala pena la calca.
Entrati tutti in chiesa, e locatisi nei banchi, uscì un Sacerdote a
celebrar Messa. Il Vangelo dicea la guarigione dell'infermo che non
potea gettarsi nell'acqua salutare di Betsaida, quando l'Angelo del
Signore scendea ad agitarla. Voltosi allora il Sacerdote agli astanti
predicò: «Era forse l'infermo di Betsaida così bruttato d'iniquità, che
non meritasse di venire aiutato da alcuno? Anzi è da credere che fosse
giusto; giacchè Dio vedendolo abbandonato da tutti gli uomini, mosse
egli stesso per consolarlo e guarirlo. Miseri i potenti che non
ascoltano la voce di Dio, la quale grida in tutte le umane coscienze:
abbi rispetto alla sventura! perchè è il patrimonio di Adamo e de' suoi
figli! Ma a noi, o Saluzzesi, toccò un potente che dobbiamo benedire. Il
suo maggiore desiderio è d'adoperarsi a vantaggio degli oppressi. Il
fulmine caduto sulla onesta casa di Berardo, non gli fe' crollare il
capo e dire: È giudizio di Dio! Egli abbassò il capo con dolore e disse:
Qual è il giudizio di Dio su di me? Ed intese che il giudizio di Dio
era: Soccorri all'afflitto! E gli soccorse; e quelli che erano
precipitati senza colpa nella servitù, vennero redenti: i meritevoli
d'onore, vennero onorati...» eccetera, eccetera.

Terminata la Messa, Manfredo confermò dinanzi all'altare le manumissioni
de' servi, in questo modo. Li fece passare dalla mano di Villigiso a
quella d'altr'uomo libero e dalla mano di questo a quella d'un terzo,
poi dalla mano d'un terzo alla propria. Egli condusse allora la graziata
famiglia alla porta della chiesa, e disse, accennando le diverse vie
della piazza: «Berardo, Giovanna, Eriberto, Rafaella, io vi ho statuiti
liberi: ecco le vie che conducono ai quattro venti; avete potestà di
andare ovunque v'aggradi». Berardo tornò all'altare dicendo: «La nostra
prima via sarà quella che conduce al Padre delle misericordie». Ivi il
Marchese, e la Marchesa e il loro figlio parteciparono coi servi
liberati al mistico pane, che affratella tutti i credenti.

Non occorre che descriviamo la rabbia di Villigiso. Straniero ad ogni
generosità, non previde che il marchese gli avrebbe chiesto in grazia la
vendita de' servi, affine di manometterli. Ora questa richiesta gli era
stata fatta in presenza di dame e di cavalieri, al cui parere, egli
ricusandola, sarebbe stato villano, inoltre, come vassallo ch'egli era
bisognoso di protezione, niuna onorevole proposta del suo signore
avrebbe avuto ardire di respingere.

Splendido convito fu dato nel castello per sì lieto avvenimento: le sale
erano addobbate di magnifici arazzi e di serti di fiori. Ma la sala
delle mense era decorata specialmente di un fregio carissimo in que'
secoli guerrieri, cioè di copiosa collezione d'armi parte acquistate in
antiche o recenti vittorie, parte comperate per lusso. Ad ogni desco due
sole persone sedeano, e ciascuna di queste coppie era servita da un
siniscalco e da un paggetto riccamente vestiti. Il primo desco era
quello del principe e della signora; il secondo era quello del loro
figlio con una zia, seguivano i rimanenti zii, e zie, poi altri maggiori
personaggi, infine Berardo e Giovanna, Eriberto e Rafaella. In altra
desinavano parecchi ufficiali del castello; ed ivi traevano a reficiarsi
i trovadori e i giocolieri negl'intervalli, in che alternamente
ristavano dal trastullare il festino signorile con suoni e canti e
mirabili destrezze d'ogni sorta.

Ai deschi illustri regnava quella spontanea famigliarità che facilmente
si genera fra pari, e fra i nobili e signori era allora condita
d'eleganza più poetica che non fra i volgari. I poco esperti, come
Eriberto e Rafaella, stupivano il bello di tali maniere, e
s'abbandonavano, con silenzioso compiacimento, a considerarlo e
gustarlo. Anche si maravigliavano di certa indefinibile dissonanza, che
appariva ogni volta che i cavalieri e le dame volgeano la cortese parola
agli ultimi due deschi. La parola era cortese; parea la medesima
cortesia che usavano dame e cavalieri fra loro; eppure non era. Ma
Berardo non istupiva gran fatto nè al poetico, nè al dissonante delle
due cortesie; le quali egli conoscea da lungo tempo. Mentre con
disinvolta riverenza rispondea alle graziose proposte de' maggiori, o
con affetto coniugale e paterno rallegrava i tre volti a lui più cari,
nascondea il cruccio che prova ogni uomo irreprensibile e veggente ne'
cuori umani, che sa di essere odiato e sprezzato ne' giudizi secreti di
più d'uno che gli sorride. Nè ignorava come i cosiffatti avessero
approffittato de' suoi giorni d'umiliazione per deprimerlo
proditoriamente con vili calunnie.

Finito il pranzo, le mense furono tolte e nella medesima sala, che era
la più grande del castello, uno stuolo di gente travestita rappresentò
con gesto e cantò un'istoria non meno commovente che amena, nella quale
si voleva alludere da lontano alla superata sventura di Berardo; ma
volendo meglio salvare ogni decenza, il personaggio che ritraevalo
significava un giovane longobardo, fatto prigione da' soldati del
glorioso re Carlomagno. Supponevasi che molte menzogne fossero state
scagliate da' maligni contro l'infelice; il quale non essendogli dato
rintuzzarle, dal fondo del suo carcere cantava, in altre parole, questo
lamento.

    Cadde sopra il mio capo una sventura.
      E il suo nome era: Fulmin di Regnante
      E anni di ferro in atra sepoltura.
    Ed io non dissi il flagel tuo pesante
      Più che non merto; e il verme lacerato
      Baciò l'impronta di tue sacre piante.
    Ma un altro ne scagliasti; e fu chiamato
      Stral di calunnia, e allor, gran Dio, perdona,
      Se di te querelossi il dementato.
    Ed esclamai:--Non è Dio che tuona
      Su dalle sfere? E come va, gridai,
      Ch'Ei vede il giusto oppresso, e l'abbandona!--
    Empio era il grido; ma crudele assai
      Più di carcere e morte è la ferita
      Ch'ultima venne, e se mertata, il sai.
    Dato preda a carnefici, ogni aita
      Volsi dell'intelletto, onde immolata
      Non fosse con la mia d'altri la vita:
    E fra tutte una! E a questa era legata
      L'anima mia con quanti dolci nodi
      Amistà far potesse inviölata.
    Se mai speranze, se promesse o frodi
      Corruppero il mio cuore, al porto eterno
      Ch'io mai della salute non approdi!
    Or qual fu quello spirito d'inferno
      Che, a miei dì più incolpati invidiando,
      Sacri all'odio li volle ed allo scherno?
    E per quale incantesimo esecrando
      Color, che già m'amaro, all'empia voce
      Gentilezza e pudor misero in bando,
    E sitibondi alla calunnia atroce
      Posero il labbro, e poichè furono empiuti,
      La riversar con ebbrezza feroce?
    Spietati! e non doveano incerti e muti
      Almeno starsi, o chiedere ove indici
      Fossersi in me di codardia veduti?
    E i giorni miei più lieti e più infelici
      Risposto avriano:--Ei non fu mai codardo!--
      Nè smentirli poteano i miei nemici.
    Or chi lo stigma raderà bugiardo,
      Onde al mondo segnato è il nome mio?
      Chi mi svelle dal cor l'infame dardo?
    Ah! dalle nubi odo risponder:--Io!--
      Ma quando, o sommo giudice? Deh, affretta,
      Sì che a me più non maledica il pio;
    E l'amico fuggito alla vendetta
      Dell'aspro fato, e i figli a lui rapiti
      Sappian qual di me son parte diletta;
    E il padre mio e la madre, incanutiti
      Per me nel pianto, alzin la fronte ancora;
      Chè i lor capei non fur da me avviliti
    Nè il saran mai, per quanto oppresso io mora.

I versi erano in qualche armonia co' pensieri di Berardo; sebbene
diverse dalle calunnie, che corrucciavano il giovane Longobardo, fossero
quelle che egli sentia pesare sopra di sè. Villigiso se n'accorse;
perocchè vide gli occhi di Berardo ardere di magnanimo sdegno, mirando
parecchi de' circostanti, e più se medesimo; e quelle occhiate lo
conturbavano e gli crescevano l'odio.

La rappresentazione mostrò poscia il giovane, uscito di carcere e
ritornato fra' suoi cari, ove, dimenticate le offese de' maledici, cantò
un inno di consolazione.

Tutta la favola piacque assaissimo, particolarmente alle donne, delle
quali la più intenerita era Rafaella. Ma la sua commozione nasceva dalle
tristi peripezie del finto Longobardo, o dal fascino che spargeasi
dall'arpa, dalla voce e dal ciglio del trovadore, che vestia quella
parte? Sua madre la mirò e impallidì. Anche il padre ed il fratello la
mirarono, ma nulla scorsero: chè solo a pupille di madre non isfuggono i
segreti delle dilette figliuole.

La brigata finalmente si sciolse. Tutte le balze e le valli saluzzesi si
rallegrarono per due giorni della buona sorte di Berardo, per
ricominciare al terzo ad eccheggiare di nuovo delle inevitabili
mormorazioni dell'invidia, che non perdona ad alcun felice.




CAPO II.

_Il Rapimento._


Non fu lunga la felicità di Berardo. I Milanesi erano in aspra guerra
coll'Imperatore Federico I, detto Barbarossa, il quale avea deliberato
di toglier loro le franchigie, che due anni prima egli stesso avea
riconosciute per legittime. Alcune città lombarde parteggiarono per
Milano; ma altre, per antica rivalità, e la maggior parte dei principi
per debito di vassallaggio, tenevano per Federico: il quale,
insofferente d'ogni opposizione e feroce per natura, dappertutto recava
terrore ed esterminio. Già col ferro e col fuoco avea distrutto dalle
fondamenta nobilissimi borghi ed intere città, come Chieri, Asti e
Tortona: e vago di compiere in breve l'impresa, non cessava di chiedere
forti schiere a tutti i suoi feudatarii di Germania e d'Italia. Di che
il marchese Manfredo desideroso di dare all'Imperatore valorosi soldati,
e vago di rimunerare il valore che Eriberto avea mostrato contro Cuneo,
inviollo in quella circostanza, capitano d'una squadra, al campo
cesareo. Ma la partenza d'Eriberto fu cagione d'assai lagrime a'
genitori e alla sorella: la quale piangendo per la partenza del fratello
tremava pur molto per la vita d'un altro.

Questo era Ottolino, quel trovadore che rappresentò sì bene la parte del
Longobardo. Ottolino figlio d'un guerriero oscuro di nascita, ma prode e
amico già di Berardo, era amicissimo di Eriberto: ed educato come lui,
nel monastero di Staffarda dall'egregio Abate Guglielmo. Da lui egli
aveva imparato non solo a leggere e scrivere, due scienze rare in quel
secolo, ma ad intendere ancora il latino dei libri sacri, dalla lettura
dei quali avea ricavata un'idea elevatissima de' doveri dell'uomo verso
Dio e verso il prossimo; il che conciliavagli la stima degli uomini
gravi. Avea inoltre imparato a sonare, cantare e poetare con grazia
inimitabile, il che lo rendeva amabile a tutti e gratissimo nei ritrovi.

Nelle feste della Regina degli Angioli Ottolino componeva a suo onore
inni divoti; a Natale poetava, per la cara scena del presepio, le
cantiche pastorali: nella settimana santa cantava le lamentazioni, ed a
Pasqua gli alleluia, di che i monaci di Staffarda attribuivano sì
bell'ingegno ad un favore particolare di S. Cecilia, protettrice de' bei
suoni e de' bei canti. Ai suoni gravi dell'organo Ottolino cominciò poi
ad accoppiare le dolci armonie dell'arpa: e spesso nella selva cantava
le sciagure de' cavalieri; il che alcuni dei monaci poco approvavano,
dubitando forte che S. Cecilia si curasse molto di ispirare tali poesie.
Ma non si scandalizzava già l'Abate che ben conosceva il suo discepolo.
Severissimo verso se stesso, egli era indulgente ad altrui e
specialmente ai giovinetti, purchè non ne scorgesse malvagia la volontà.
Permetteva perciò ad Ottolino le canzoni cavalleresche: e sebbene i
luoghi della selva, nei quali il giovane più amava d'arpeggiare, fossero
i più cupi e quelli che aveano fama d'essere incantati, non gli vietava
di frequentarli, e raccomandavagli di guardarsi dai ladri.

Uscito Ottolino, già da due anni, dal monastero, avea combattuto
valorosamente contro Cuneo. Suo padre, spirando carico di ferite fra le
sue braccia, gli avea consegnato il proprio ferro e dettegli questo
parole: «Sii prode ma giusto; affinchè Dio faccia misericordia all'anima
mia». Parole che egli ricevette nel profondo del cuore con viva
credenza: sì che d'indi innanzi, anelando alle buone e prodi azioni,
avea in mente il padre e offerivale in suffragio dell'anima sua.

Rafaella ammiravane in cuor suo la bontà e il valore ed affliggeasi di
tutti i suoi pericoli; ma quando Ottolino mosse non più ai vicini campi
di Cuneo, ma a guerra lontana e più tremenda, fu presa di sommo affanno.
Se non che mentre ella piangea questa sciagura, un'altra maggiore le
sovrastava. Giacchè il sire di Mozzatorre struggeasi di vendicarsi di
Berardo, e pensando che più crudele pena non potea cagionargli che
coll'offenderlo nella figliuola, pensò di rapirla; ma rapirla in guisa
che si perdesse la sua traccia, e i sospetti non potessero cadere sopra
di lui. Meditate parecchie guise, scelse alfine la più malvagia: per le
selve e pei monti circostanti viveano sparse fiere bande di ladroni,
contro le quali s'erano spesse volte collegati indarno i cavalieri più
generosi del vicinato. Vendeano essi l'opera, ogni volta che ne veniano
richiesti dai baroni che senza parere voleano eseguire qualche iniquo
fatto. La banda poi era composta per lo più di servi fuggiti dai padroni
e d'avanzi di Saracini[3]. Villigiso dunque ne assoldò alcuni a lui noti
come più audaci e destri, e commise loro che, scesi sulle rive del Po,
ai campi di Berardo, ne incendiassero di notte tempo la casa, e ne
rapissero la figliuola in mezzo all'agitazione ed al tumulto.

  [3] Da più d'un secolo Robaldo conte di Nizza, Guglielmo conte
  di Provenza e Adriano III di Torino, aveano distrutto il nido
  dei Saracini in Frasinetto. Ma un piccolo resto di que' barbari,
  sfuggito allo sterminio, conservavasi qua e là sparpagliato.
  Alcuni campavano la vita coll'esercizio di qualche basso
  mestiere: e i più vagavano per le campagne, dando la buona
  ventura, medicando malati e rubacchiando, alla guisa dei
  zingari.

La cosa era pur troppo facile. Giacchè le abitazioni, in quel secolo,
ne' contadi e nelle piccole città non solevano essere se non tugurii di
legno, consolidati al più da pilastri di mattoni ai quattro angoli
dell'edifizio. Le foreste poi si stendevano sì ampiamente, che il legno
non costava quasi altro che la fatica di tagliarlo. Non è adunque a
maravigliare che si preferisse per le abitazioni il legno ai mattoni ed
alle pietre.

Di legno era pure la casa di Berardo, sebbene uomo agiato, amato dal
principe, ed influente nel governo del paese. Simile quasi (in un ordine
sociale assai diverso) {020} a quegli antichi magistrati romani, che
reggeano la repubblica e viveano ignari di lusso in umile tetto, poco
diverso da quello dei loro servi.

Stavano una sera raccolti in immenso stanzone Berardo, Giovanna,
Rafaella e parecchi famigli maschi e femmine. Una lampada pendeva da
nera trave nel mezzo; un'altra illuminava l'uno degli angoli; e là
sedeano le donne filando, e favoleggiando di paladini e di fate. Gli
uomini passeggiando parlavano dei lavori di quel giorno e di quelli del
dimani. In un subito tutti sono scossi da un grido improvviso: una parte
della casa avvampava. Tutti volano al soccorso: ma le cure non giovano.
Un fiero vento dilata le fiamme: giacchè i ladroni aveano appunto scelta
quell'ora per profittare del vento. Porre in salvo il grano e le
suppellettili e al più qualche parte dell'edificio, è tutto ciò che
Berardo può sperare.

A pochi passi trovasi un molino ed ivi è forza di trasportare Giovanna,
la quale mezzo inferma non può reggere a tanta ambascia, Rafaella la
segue: e le misere alle finestrelle del molino stanno alcun tempo
mirando l'orribile spettacolo, e tremando per Berardo e pe' famigli che
vedono qual sul tetto e qual su perigliose scale, qual balzare di trave
in trave, qual avventarsi fra globi di fumo e di vampe. Quand'ecco un
uomo prorompere nel molino e grida «Giovanna! Giovanna! venite fuori:
Berardo vi chiama, soccorriamolo, soccorriamolo!» Giovanna e Rafaella,
senza pensare ad altro escono spaventate--Dov'è? che gli
accadde?--chieggono smarrite. «È qui, è qui!» dice il masnadiere,
traendole in fretta con sè in aere accecato di denso fumo. Dopo pochi
passi, egli afferra la giovane, la porta poco oltre ove un uomo a
cavallo presala fra le braccia svenuta, sprona e si perde nella selva.
Giovanna grida; corre qua e là; nulla scorge; ode il lontano scalpitare
del cavallo, senza nemmeno distinguere per qual via esso galoppi. Le
persone intente a smorzare l'incendio non odono le urla della desolata
madre; la quale s'aggira delirante intorno alla casa che divorano le
fiamme. Infine alcuni dal rovinoso tetto scorgono all'orribile riverbero
delle fiamme una donna scapigliata, e odono le sue strida. I
superstiziosi servi raccapricciarono, riputandola una fata malefica, od
una strega attizzatrice del fuoco. Ma Berardo la riconobbe, e balzando
tra fumiganti legnami corse a lei.--«Che fai tu qui? (gridò la povera
madre) che fai tu qui? perchè non corri a salvare la tua figliuola?»--E
narrò piangendo l'avvenuto.

Rafaella era stata portata semiviva nella rocca di Mozzatorre in Val di
Vrusta, dove ne prendevano cura due selvagge ed odiose creature, il
castellano Berto e sua moglie, che avevano avuto ordine dal padrone che
trovavasi in Saluzzo di custodirla sotto buona guardia.

Rafaella era battuta da perigliosa febbre. I pochi detti che uscianle
dalle arse fauci dirigeansi alla madre, or chiedendole aiuto, or
promettendole di soffrir tutto con pazienza, or pregandola di non
piangere. Lo spettacolo dell'innocenza infelice sarebbe paruto venerando
allo stesso Villigiso.

Come la fanciulla ebbe ricuperati i sensi e udì che essa trovavasi nel
castello del nemico capitale di sua famiglia, fu presa da spavento.
Guardò uno de' finestroni della sua camera, e fu tentata di balzare da
quello e precipitarsi; ma ne la rattenne la sua pietà verso i parenti.
Una smania irresistibile di rivederli premeala sì forte, che
lusingavala, quasi presentimento ispirato dal Cielo. Ma se questo
presentimento la tradisse? Oltre che lo stato di debolezza, in cui
giacea, la rendeva proclive ad accorre immaginazioni di spaventi, tutto
ciò che Rafaella avea veduto di Mozzatorre, ponti, mura, fosse, cortili,
scale, camere, tutto avea impresso quel carattere d'antico decadimento e
di mal augurio, a cui facilmente si congiungono le idee più lugubri e
più tetre! Le circostanze, la rapidità, l'agevolezza, con cui era stata
rapita, non le sembravano proprie di vicende puramente umane. Il
contrasto fra la nerezza d'animo di Villigiso e la grazia da lei spesso
ammirata nella sua persona avea pure un certo che di mostruosamente
dissonante. Un contrasto del pari singolare essa notava fra quella
grazia di persona ed il lasciare il castello in sì lurida bruttezza, e
porvi a custodia facce così ignobili. Nel mondo delle cose naturali,
Rafaella non avea mai veduto tali disarmonie, e solo aveale udite
accennare come opera d'inferno in racconti spaventosi.

Le si affacciava dunque continuamente il pensiero d'uccidersi, e quasi
temeva che il non obbedire a quel pensiero fosse codardia. Ella
ricordava quel Sansone acciecato che deriso da nemici e tratto nel
Dagone s'inchinò a Dio e non all'infame idolo, e scossa l'una e l'altra
colonna fra cui stava, procacciò la morte a sè ed a molte persone.
Ricordava Eleazaro che non temè di farsi schiacciare dall'elefante
d'Antioco per trafiggere la belva, pensando così dar gloria a Dio, colla
rovina dell'empio. Ricordava quel seniore di Gerusalemme, il quale
piuttosto che esser soggetto a peccatori si lacerò largamente col ferro,
e salito sopra una pietra afferrò con ambe le mani le proprie viscere e
le gettò sulla turba invocando il Dio dominatore della vita, perchè a
lui la rendesse nel regno de' giusti. Ignara del criterio onde vogliono
essere giudicati que' biblici fatti, ignara della necessità di stare
guardinghi nel trarre dagli esempii straordinarii le norme della nostra
condotta, Rafaella s'accendeva la fantasia, giustificando in sè l'idea
di terminare la vita per fuggire da incerti e perciò più temuti
pericoli. Intanto Manfredo, sollecitato dall'imperatore di recarsi al
campo; era partito di Saluzzo ed avea per buona ventura, imposto a
Villigiso di seguitarlo.

Questi come tutti gli scellerati, mentre cercava di nascondere agli
onesti le sue iniquità, pur s'affratellava in ogni luogo con qualche
scellerato suo pari. Tal era un Barone pavese, il quale avea un castello
sulla riva del Ticino, entro cui commetteva e lasciava commettere dai
suoi compagni ogni sorta di tirannie. In quel castello pensò Villigiso
di far condurre, per maggior sicurezza, la sua prigioniera. Era già a
Rafaella motivo di stupore, che passasse l'un mese dopo l'altro senza
che le fosse incolto altro danno, che la cattività e la lontananza dai
genitori. Ella ne traeva buon augurio. Quando un mattino il rozzo
castellano Berto, zelante ed accorto esecutore di quanti delitti
imponeagli il suo signore, venne ad annunciarle che facea d'uopo partire
subito con lui, e con Tommasona sua moglie. Stupì Rafaella, e chiese
dove fosse per esser condotta. Berto, che per aver minori impicci, amava
di averla docile per via, prese a dirle che Villigiso, pentito del suo
misfatto, lo incaricava di ricondurla ai genitori. Del che ella
sarebbesi abbandonata al più vivo giubilo, se avesse potuto reprimere
ogni sospetto d'inganno. Mostrò nondimeno di credere; e ad ogni modo non
le spiacque di uscire dal castello, parendole che il fuggire per via non
le sarebbe stato poi impossibile. Tommasona apparecchiò dunque in fretta
le valigie; Berto con altri tre sgherri posero all'ordine i cavalli, e
la comitiva fu in viaggio lo stesso giorno.

Cavalcarono quattro giorni schivando sempre i luoghi abitati; e Rafaella
udiva spesso ripetersi che la distanza era grande, e che bisognava fare
diversi giri; perchè la strada diretta era corsa dai ribelli Cuneesi e
da malandrini. Ella dicea spesso a Tommasona:--Tuo marito non mi disse
il vero: se tu lo sai, palesami, te ne scongiuro, ove si vada.--Perchè
questa, ammaestrata da Berto, mostrò alfine di lasciarsi strappare il
segreto, e le disse che essa era difatto ricondotta ai suoi genitori: ma
che questi erano stati costretti di mutar paese, perocchè Manfredo,
pentito d'aver liberato Berardo, avea voluto rimetterlo in servitù; di
che egli era fuggito oltre il Ticino. Soggiungea che il Barone di
Mozzatorre, commosso dalla sventura di Berardo non avea resistito al
desiderio di consolarlo col restituirgli la figliuola. Poteva Rafaella
credere a questo racconto? Tornava i seguenti giorni ad interrogare
quando la donna, quando Berto, quando gli altri. Tutti erano d'accordo
fra loro e rispondeano la medesima cosa. Ma i loro volti annunciavano
tal perfidia, che la misera tradita non quietavasi, ma dissimulava.

Dopo lungo e penoso viaggio furono al bosco del Ticino; donde il
castello malvagio non era lontano più d'un miglio. Rafaella che aveva
mostrato di credere tutto ciò che le si dicea, e che non aveva mai dato
il minimo indizio di voler fuggire, veniva custodita con poco rigorosa
vigilanza, principalmente allora che il viaggio era compiuto. Non
l'avrebbero lasciata indietro due passi, ma non si sgomentavano se
talvolta il suo cavallo precedeva d'alcun poco. Volle la Provvidenza che
in uno di questi istanti, mentre il cavallo di Rafaella, era di qualche
passo innanzi, il bosco fosse assai folto. Gli sgherri spronarono tosto
ed erano per raggiungerla; ma la donzella era già balzata a terra e
inselvavasi rapidamente. I suoi custodi scendono di cavallo, corrono da
tutte parti, cercano, chiamano, minacciano, pregano. Tutto è vano. La
snella fuggitiva udendo le voci ed i passi degl'inseguenti, correva
senza strepito per viottoli oscuri: e tanto si scostò, che in breve non
li udì più. Il che accadde perchè gli sgherri supposero falsamente che
Rafaella fossesi volta indietro per ritornare verso il Piemonte; e
smarrirono così più presto le sue tracce. Ella, ignara del luogo e altro
scopo non avendo che di cercare gente dabbene che l'aiutasse, movea,
sempre innanzi. Uscita finalmente del bosco e traversato un campo,
chiese ospizio alla prima casa che incontrò. Villeggiava in essa una
famiglia popolana milanese; la quale l'accolse benignamente con tutta la
pietà e la riverenza che essa agevolmente seppele ispirare col patetico
racconto dei suoi tristi casi. Felice Rafaella se tosto avesse potuto
informare i parenti ch'ella era sotto tetto sicuro! Ma le comunicazioni
a que' tempi non erano facili, considerata specialmente la guerra che
fervea. Inoltre pochi giorni dopo l'arrivo di Rafaella, Milano toccò una
sconfitta dagl'imperiali; sì che le famiglie milanesi, ch'erano in
contado, dovettero fuggire entro le mura della città.

Due eserciti ognora struggentisi a vicenda, e ognor rinascenti,
devastavano da parecchi anni le contrade lombarde. L'uno era composto di
Milanesi, e d'oltre la metà degli altri abitanti di Lombardia, facendone
parte popolani e nobili, liberi e servi, giovani e vecchi, moltitudine
immensa. L'esercito, unito e ben raccolto nella prosperità, era facile a
dissiparsi, ogni volta che la vittoria favoriva il nimico; ma facilmente
si rannodava anche dopo che pareva pienamente disperso ed annientato. Il
disgregarsi dell'esercito nell'avversa fortuna proveniva dalla premura
che ciascuna schiera aveva di scampare la propria vita, senza badar
molto in tali frangenti alla causa comune.

L'esercito imperiale era pure formidabile. L'Imperatore ed i Conti
palatini, Ottone e Corrado, davano l'esempio agli altri principi
tedeschi, traendo dalla Svevia quanti più armati poteano. Il Langravio
cognato di Barbarossa, Arrigo detto il Leone, duca di Baviera, Arrigo
d'Austria, Guelfo il giovane figlio di Guelfo duca di Toscana, Vladislao
di Boemia, l'Arcivescovo di Bologna, Rinaldo arcicancelliere,
l'Arcivescovo di Magonza Cristiano, e altri valentissimi cavalieri
gareggiavano nel numero de' combattenti che traeano da' loro feudi.
Onore ed avidità di preda teneali uniti quando fortuna loro sorridea; ma
anch'essi ne' giorni infelici, si sbandavano spesso, per le soverchie
rivalità de' capi, i quali davansi l'uno all'altro la colpa delle
sconfitte, e venivano a frequenti duelli, per puntigli cavallereschi. I
feudatarii per lo più voleano tornare a casa colle loro schiere al
chiudersi d'ogni autunno; e così, dopo essere talvolta ripatriati colla
fiducia che il nemico non potesse più ergere la testa, lo trovavano ben
in armi al ritorno, essendo bastato l'inverno a ristorare l'audacia dei
vinti. Uniti colle schiere imperiali pugnavano molti feudatarii
italiani, ed i popoli di Pavia, di Cremona, di Parma e d'altre città
nemiche di Milano: ragioni simili a quelle accennate per gli avversarii
produceano i medesimi effetti.

Ma le vicendevoli offese, accanitamente ripetute per tanti anni, aveano
alfine spinto il furore ad eccessi inauditi. L'esacerbazione della parte
imperiale era proporzionata a quella de' Milanesi. Non più saggio di
speranza al pacifici; non più misericordia a feriti, a spogliati, a
donne, a vegliardi, a fanciulli. Se alcuno invocava i nomi santi di
pietà e di religione, s'udia rispondere da ambi i lati:

--«Noi non fummo i primi a dimenticarli». Qua rampognavasi a' Milanesi
il soggiogamento di Como, la distruzione di Lodi e molte altre violenze
contro i minori, e il dileggio de' più sacri diritti ovunque speravasi
impunità. Là giuravasi che il primo a non curare i diritti era stato
Barbarossa. E questi infatti, sin dal 1155, primo anno della guerra,
facea legare i prigionieri alle code dei cavalli: incendiava Rosate,
Galliate, Trecate e Mommo, e celebrava con invereconda allegria le feste
di Natale sulle rovine di quegli infelici paesi; indi invaghitosi della
distruzione, riduceva in cenere popolose città come Asti, Chieri e
Tortona. Mosso poi contro Spoleto decretava parimenti che vi
s'appiccassero le fiamme; nè per rattenerlo vi volle meno dello
straordinario potere che sant'Ubaldo, Vescovo d'Agubbio, esercitò sopra
di lui ispirandogli, non si sa se compassione, di cui nè prima nè dopo
si vide capace, ovvero terrore di divino castigo. Dopo la pace conceduta
nel 1158 ai Milanesi, con l'accordo che conservassero il Seprio e la
Martesana, Federico rioccupò quelle terre, vietando loro inoltre che
tenessero più consoli, e volendo loro imporre un podestà; il che fu
cagione di nuova guerra. Nell'assedio di Crema egli fece poi atroce
pompa di crudeltà, legando gli ostaggi Cremaschi ad un castello di
legno, su cui gli assediati per difesa scagliavano con mangani tempeste
di pietre; cosicchè i padri dovettero, per salvare la città, schiacciare
i loro figliuoli. Queste ed altre crudeltà quinci e quindi esercitate
cresceano gli odii e inasprivano la guerra.

Commise allora Federico un errore che assai contribuì a crescere il
coraggio nel campo nemico, e fu poscia cagione per lui di rovesci e di
sventure. Fittasi nella mente l'idea dell'impero universale del mondo,
egli avea trovato nel Pontefice Adriano IV una insuperabile opposizione
all'adempimento di un disegno sì strano e sì ingiurioso ai diritti degli
altri principi cristiani. Ond'egli era venuto in pensiero di collocare
nella sede di Pietro un Pontefice che fosse ligio ai suoi voleri o
almeno non resistente. Morto pertanto a quei dì Papa Adriano, Federico
mise gli occhi sopra il Cardinale Ottaviano, uomo ambizioso, e che se
gli era mostrato oltremodo devoto fin dalla sua prima venuta in Italia.
Spediti dunque a Roma suoi Commissarii brigò col Clero e col popolo,
acciocchè venisse eletto il suo favorito. Ma Dio irrise le sacrileghe
arti; ed il Cardinale Rolando, uomo venerando per virtù e per senno
venne assunto, benchè renitente, al supremo pontificato, e prese il nome
di Alessandro III. Due soli fra gli elettori si piegarono al volere di
Cesare e separatisi dal suffragio di tutti gli altri nominarono Papa
Ottaviano; il quale ebbe l'impudenza, allorchè vide eletto Alessandro;
di volergli strappar di dosso il manto Pontificale per cingerlo a sè; ed
essendone impedito dal Senatore che glielo tolse di mano, divenuto quasi
frenetico si fe' portare un'altra cappa che tenea preparata, ed
indossandola in caccia e in furia, e non trovando l'uscita del
cappuccio, se la vestì ponendo il davanti all'indietro; il che mosse a
riso gli astanti e fe' dire ai Cattolici che egli era Papa a rovescio.

Ora Federico s'incaponì a sostenere le parti dell'antipapa; il quale,
assunto il nome di Vittore IV, era stato, in un conciliabolo tenuto a
Pavia sotto gli auspicii dell'Imperatore, riconosciuto da molti Vescovi,
e sperava, colla medesima protezione imperiale, ridurre tutta la
cristianità alla sua obbedienza. Senonchè la più parte dei prelati
italiani, saputa la verace elezione d'Alessandro stettero per lui, e tra
questi primeggiava l'Arcivescovo di Milano. Il che accresceva animo ed
ardire ne' petti de' Milanesi, i quali vedevano in Federico il nemico
della patria e della Chiesa; e d'altra parte aizzava vie peggio nel
cuore del furibondo Principe gli sdegni, credendo egli di combattere
contro sudditi doppiamente ribelli.

Tal era lo stato delle cose, quando essendo stati i Milanesi vinti in
campo aperto, la famiglia che ospitò Rafaella dovette con tutto il
popolo del contado chiudersi dentro le mura della città contro cui
avanzavasi l'Imperatore.




CAPO III.

_La lieta novella._


Trasportiamoci ora per alquanto al fianco de' genitori della fanciulla.
Sull'arsa casa un'altra in pochi mesi era sorta, dove i meschini viveano
nel dolore. Giovanna diceva a Berardo: «Ov'è ita la pretesa gratitudine
del Marchese? Non confessava egli averlo i tuoi consigli liberato da
molti errori, e da molti rammarichi? Non rampognavati, perchè non
accettavi la proposta di vivere con lui? Non pareva tenero della tua
felicità come della sua? Ed ora egli c'invola il figliuolo: egli non
cura di scoprire ove sia la povera Rafaella. A chi spettava di fare
questa indagine se non al nostro signore, a colui che ostentava tanto
ardore per la giustizia e tanta grazia per te?»

--Non mormoriamo troppo del nostro signore, dicea Berardo. Se egli non
avesse dovuto partire per l'esercito, l'avremmo veduto adoperarsi più
caldamente per sapere la sorte della figliuola nostra. Quelli che
restarono al governo del marchesato curano poco lei e noi; essi anzi mi
odiano perchè non li ho mai adulati e li costrinsi talvolta a cessare, o
a nascondere le loro opere malvagie.

--Oh Berardo! m'avessi tu ascoltata, quand'io ti dicea di non ricusare
il gonfalone offertoti da Cuneo! Qual frutto godi della tua fedeltà al
Marchese? Dal canto di lui una superba degnazione di chiamarti amico per
giovarsi de' tuoi servigi ed obbligar te ad eccessi d'obbedienza. Dal
canto degli altri Baroni del paese, invidia, affettato disprezzo,
colleganza a danneggiarti. Ed ahi! niuno può tormi di mente essere il
rapitore di Rafaella uno d'essi, ed esaltarne gli altri sapendolo e
tacersi.

--Moglie mia, il frutto colto dalla mia fedeltà è pace di coscienza.
Perchè abbondano oggi la ribellione, e gli uomini che le approvano, non
però sarei da approvare io, se amato e beneficato da un principe ch'è
tra migliori di questo tempo, mi ponessi fra' suoi nemici. Giovanna, il
dolore travolge i tuoi pensieri. Tu dimentichi che, non ha guari,
Manfredo mi salvò dall'ignominia liberandomi di schiavitù.

--Oh Berardo! e chi può dimenticare tanto scorno? Doveva egli
permetterlo, affine di tenderti poi la mano dopo averti lasciato gettare
nel fango?

--Donna, il tuo linguaggio nasce da anima esacerbata. Non voglia Dio
recartelo a colpa; nè tel reco io, chè m'è nota la tua cristiana pietà.
Ma, per serbarci innocenti, non concediamo al labbro questi sfoghi. Essi
accrescono lo scontento, inaspriscono le piaghe del cuore, e ne inducono
ad essere ingiusti nel giudicare gli altri per darci l'infernale
soddisfazione d'odiarli. Ciò che può dirsi dei cattivi principi, io,
senza ingiustizia, non posso dirlo di Manfredo. E ov'anco errassi nel
buon giudizio che fo di lui, pensa, o moglie, che non tutti i doveri
degli uomini sono eguali. Poniamo che migliaia d'uomini fossero pure a
diritto nemici a Manfredo, io da lui fui beneficato, sarei ingrato e
vile se loro mi congiungessi.

--Certamente io venero la santità de' tuoi scrupoli. Ma quel Manfredo,
per amore del quale non volesti abbandonare questo paese, sì fecondo per
noi di sciagure, e t'esponesti all'obbrobrio d'essere dichiarato servo,
quel Manfredo cacciò barbaramente il nostro figlio in guerre lontane
donde forse non ritornerà più, o ritornerà quando noi saremo morti. E
quando ne venne rapita Rafaella, qual uso fec'egli del suo potere, per
trovarla e restituircela? Io non lo accuso di altre colpe ma piango teco
i nostri unici sostegni, ed egli non cura il nostro pianto.

Spesso così si lagnava la desolata madre, e così Berardo studiavasi di
consolarla. Ma questi stesso, quantunque affezionato al suo signore, e
fermo a tutto piuttosto patire, che accettare le proposte de' Cuneesi,
non potea nell'intimo dell'animo suo approvare la condotta del Marchese.
E dicea spesso fra sè: «No, egli non mi rende amore; egli non sa verso
di me discendere dall'altezza su cui siede, se non quando crede ch'io
possa aiutarlo; egli non sa porsi ne' panni d'un umile suddito e
compatire le sue afflizioni e studiarsi di consolarlo. Egli non dovea
tormi il figlio mio; nè partire di Saluzzo, senza aver fatto le più
diligenti indagini per restituirmi la figliuola.»

Malgrado l'occulta amarezza, non parlava però male di lui con alcuno, e
lo difendeva quand'altri, chi che si fosse, lo accusava. Nè la sincera
devozione di Berardo al suo signore, parea bassezza a veruno, e nemmeno
ai più caldi partigiani della ribellione. Era il suo un affetto così
puro, così radicato ne' suoi principii d'onestà e religione, che niuno,
ancorchè pensasse altramente, potea vituperarnelo.

Quindi molti de' Cuneesi non cessavano di tentarlo perchè loro s'unisse;
chè niuno in que' paesi godea tanta fama di senno: e speravano che, se
acquistassero tal magistrato, egli reprimerebbe col suo credito le
infinite discordie che li laceravano; flagello ordinario de' governi
popolari, e spesso fatale nei loro cominciamenti.

Imperversavano quelle discordie orrendamente in Cuneo, e nelle altre
città ribellate; il che era cagione che altre città si tenessero fedeli
agli antichi signori per non cadere in somiglianti dissensioni. Inoltre
nei reggimenti consacrati dal tempo le forme, benchè barbare, del
Governo erano rispettate, sì che l'ingiustizia stessa parea eroismo,
incuteva rispetto, o al più generava odio non disgiunto da rispetto ma
quasi mai odio unito a disprezzo. All'incontro nei reggimenti nuovi la
maggioranza plebea distruggeva quell'esterna dignità di che i nobili
soleano circondare la condotta delle cose pubbliche. La favella de'
nuovi magistrati sonava rozza come i loro costumi, scurrile come i loro
soprannomi, i quali erano oggetto di non poco riso comune. Chi
chiamavasi Cordaccio Beffasomari, chi Azzo Spezzaganasce, chi Simeone
Leccapiatti; chi, dopo essere detto Cuocipani, Acconciafatti, Capoleone,
venia trasformato buffonescamente in Castracani, Scorticagatti,
Pelavicini, Colleone, Collione e peggio. Le Cronache italiane sono piene
di siffatte sconce denominazioni, nobilitate talvolta dalla virtù degli
eroi che le tramandarono, ma non per questo men vili nei loro principii.
La quale volgarità di nomi e di maniere manifestantesi ad ogni tratto e
ridicola a giudizio de' signori, spiaceva a non pochi ancora di nascita
oscura, ai quali perciò la ribellione, benchè potesse recare qualche
guadagno, sembrava tuttavia un indegno affratellamento co' più abbietti.

Ignoriamo fino a qual segno questi ed altri motivi operassero sopra la
mente di Berardo. Ma il fatto si è che poco egli amava i governi plebei.
Nè per questo odiava coloro che per essi parteggiavano; nè rigettava
dalle sue braccia il Cuneese statogli amico altre volte; nè ricusava
aiuto a chi fuggiva la persecuzione d'un Barone e s'avviava a Cuneo.
Egli nascondea i feroci sventurati sotto il suo tetto, e se potea
recarli a sentimenti di perdono verso il nemico potente, s'adoperava
volentieri, e talvolta la mediazione di Berardo era efficace.

Concorde alla condotta di Berardo era quella di Guglielmo, Abate di
Staffarda, consolatore unico degli infelici genitori d'Eriberto e di
Rafaella. Questo venerando vecchio era seguace e discepolo di san
Bernardo; e come il suo maestro, avea l'animo intimamente penetrato da
questa massima, che la somma della virtù evangelica si riduce a un santo
e vero amore di Dio e del prossimo. Severo contro sè solo, non lusingava
la malvagità d'alcuno, ma compativa le miserie di tutti. Egli invitava
tutti all'indulgenza ed alla compassione, Baroni verso sudditi, sudditi
verso Baroni, seguaci d'una bandiera verso seguaci di un'altra, e diceva
la società umana essere per necessità divisa in condizioni diverse, e a
vicenda contrarie, e poter tuttavia in tutte le condizioni e sotto tutte
le bandiere avervi intento, se non retto, almeno perdonabile per
involontaria ignoranza.

Studiosissimo dei libri di S. Bernardo, ne' quali si ammira sì soave
dolcezza, egli vi scorgeva un grado di carità ancor maggiore di quella
che pare dalle sole parole scritte. Perocch'egli leggendoli, riproduceva
nella memoria e l'inflessione di voce del Santo ed i gesti, e gli
sguardi, e conoscea per intero ciò che questi, usando tali espressioni,
sentiva. Con eguale consenso coll'amantissima anima del defunto maestro,
egli studiava le divine Scritture, e ne insegnava il diritto senso, non
solo a' suoi monaci, ma a parecchi giovani che erano educati nel
monastero, benchè non destinati alla vita monastica.

Da lui erano stati educati Eriberto ed Ottolino; nei quali egli avea
posto un affetto singolare, per le esimie doti d'ingegno e di cuore che
in loro avea scorte. Da lui si potrebbe dire essere stata educata pure
Rafaella, poichè egli aveva assai cooperato al modo con cui era stata
da' genitori allevata. Aveale poi insegnato egli medesimo a leggere; il
che non soleasi imparare allora da veruna figlia d'arimanno, e nemmeno
dalla più parte delle figlie dei cavalieri.

L'Abate era il benefico consolatore di Berardo e di Giovanna; ed ogni
volta che, per qualsivoglia motivo, dovea stare lungo tempo lontano, le
sventure si sentiano da que' poveretti a mille doppi. Forse, s'egli non
fosse ito a Genova per abboccarsi con Papa Alessandro, o se fosse
ritornato prima della partenza d'Eriberto, egli avrebbe consigliato al
Marchese ciò che non avea osato Berardo. «Lasciate Eriberto a' suoi
parenti, avrebbe detto il savio monaco, egli è il bastone della loro
vecchiaia». Forse ancora il suo consiglio avrebbe giovato a promuovere
in tempo la ricerca di Rafaella. Ma ora Guglielmo non può che ricordare
il dovuto ad altri, e alleggerire il peso delle tribolazioni di Berardo
e di Giovanna, compiangendoli e visitandoli sovente. Ogni volta che il
cane sdraiato attraverso la porta manda un dimesso latrato di gioia, poi
si leva e dimena la coda, Giovanna, a cui tosto batte il cuore,
«S'avvicina persona che il vecchio Moro conosce» e s'affretta alla
finestra, non osando soggiungere «Chi sa che non sia Rafaella?»

--Sarà l'Abate, dice tosto Berardo cercando d'impedire in lei quella
subita speranza, che delusa vieppiù l'amareggia.

E allora Giovanna angosciata del disinganno, ma procacciando di non
lasciarsi scorgere, dice: «È il nostro consolatore; Dio lo benedica!»

E gli vanno incontro, e lo introducono in casa, e prendono il bastone ed
il cappello. E dopo averlo fatto sedere nella seggiola grande, e aver
parlato della salute e di altrettante cose, con cui si cominciavano
anche allora le conversazioni, aspettano se nomini Rafaella: ed egli
avvedendosi del loro desiderio nè potendoli altramente consolare, la
nomina; ma non dice cosa alcuna della sua sorte presente.

--Niuno sa dunque dove sia la poveretta! sclama allora Giovanna,
prorompendo in lagrime. Io non la vedrò più? io non udrò più mai quella
voce, ch'erami una benedizione ogni mattina, e che ora aspetto invano
ogni sera? Ahimè! che senza averla udita, il letto non mi porge riposo,
ed i rari sonni al paro delle veglie sono piene d'ambascia. Oh Abate!
Voi che siete caro a Dio, non vi stancate di pregarlo che ci renda la
figliuola.

--Povera madre! dicea Guglielmo, asciugate il vostro pianto; Dio ci ama
tutti, e non ci abbandona, anche quando non ci esaudisce. Egli, che
volle vivere su questa terra di dolore e nascere di donna, conosce le
ambasce di tutte le madri, le addolcisce col dono della pazienza, e
s'apparecchia a rimunerarle con alte consolazioni. Non è possibile che
miri le vostre con noncuranza. Egli ch'è così buono non ci lascia patire
se non quando vede che i patimenti possono valere a migliorarci.
Preghiamolo ancora; e un dì gioiremo d'aver patito, perocchè vedremo che
il tempo della tribolazione fu quello in cui lo invocammo con più
fervore.

Le ragioni di Guglielmo erano semplici, Giovanna le avea udite mille
volte. Ma è proprio delle parole sante specialmente se profferite da
uomo venerando, di portar persuasione nelle anime pie e di rassegnarle a
patire. Oh quanto sono benefiche tali parole ripetute dal buon Abate
alla misera madre! Quanto sono dolci ancora a Berardo, che sebbene
simuli pace, è divorato talora da viva ambascia e solo ritrova pace
veramente quando il santo vecchio è entrato sotto il suo tetto!

Almeno s'avessero frequenti novelle d'Eriberto; ma rade sono,
apportatrici per lo più di timori. Ora s'ode che fu leggermente ferito,
e dubitasi che il nuncio sia infedele ed attenui per compassione la
gravità del caso. Ora s'ode che meritò onore per la sua prodezza, e
paventasi non forse questa prodezza gli sia stata fatale. Ora si narra
ch'egli ed Ottolino sono ognora scudo l'uno dell'altro, e prevedesi che,
se Ottolino cadesse fra lance nemiche, Eriberto arrischierebbe
disperatamente i suoi giorni per salvarlo.

Una volta venne notizia che il giovane Duca Guelfo, cugino
dell'Imperatore, dilettato sommamente dai canti d'Ottolino, desiderò
d'averlo tra' suoi famigliari, e pregò il Marchese Manfredo di
volerglielo cedere insieme col suo compagno indivisibile Eriberto.
Manfredo avea appagato il Duca. Essere al servigio di tanto Signore
potea sembrare fortuna; se non che i guerrieri di Manfredo se
sopravvivono alle battaglie, torneranno a Saluzzo; ma potrà Eriberto
sciorsi facilmente dal preso servigio? L'amistà sua per Ottolino, se
questi s'avvince agli stranieri, avvincerà anche lui; nè più sarà
sollecito de' genitori, se non forse quando piangerà sulla trista loro
tomba!

Ammalò Giovanna, e fu presso a morte, nè poi risanando potè
riacquistare, fuorchè in poca parte, le prime forze. Un giorno, che
sorretta dall'una parte dal marito, dall'altra dall'abate di Staffarda,
usciva, dopo molti mesi d'infermità, per rivedere il lieto aspetto delle
campagne, illuminate dal sole, sedutasi sopra una pietra, vicina alla
porta, udì abbaiare il cane, e disse mestamente:

--Qualcuno s'appressa, ma non è persona conosciuta dal vecchio Moro.

--E tuttavia può essere amica, disse Guglielmo.

Vedono avvicinarsi un viandante, il quale dalla strada volgeva verso la
casa di Berardo, e pareva esitasse, quasi ignaro se quello fosse il
luogo ch'egli cercava. Questi allora andogli incontro e disse:--Siate il
benvenuto viaggiatore al tetto di Berardo della Quercia.

--Viva Dio! Voi siete appunto quegli, che io cerco.

Berardo s'accorse dalla pronuncia che il viandante era un ebreo, e gli
dimandò che bramasse.

--Bramo che la mia venuta vi porti quelle gioie del cuore che io non
posso più gustare sulla terra. Perocchè Dio m'avea dato tre figli ed una
figlia. Due figli vidi spirare nel loro letto; il terzo perì in
battaglia; la figliuola mi fu involata da' Saracini e dopo
averla cercata dieci anni, seppi che il suo tiranno l'avea
trucidata.--S'asciugò una lagrima e soggiunse: Felice voi, Berardo!
vostra figliuola vive.

--Che dite? Ella vive? La mia Rafaella? Dove?

L'ebreo non s'affrettava a rispondere, temendo che l'impeto della
letizia non ispezzasse quel cuore paterno. Egli mirava da lontano
Giovanna, e pensando essere forse quella madre, chiedeva a sè stesso se
quella donna sì scarna e sì pallida potesse sostenere un annunzio di sì
grande consolazione. Egli voleva quindi frenare l'impazienza di Berardo.
Ma questi instava dicendo--Dov'è mia figlia? Ve ne scongiuro, deh
parlate!

E Giovanna che vedeva il marito fare di gran gesti, aguzzava l'occhio e
tendeva l'orecchio, e dicea, palpitando, a Guglielmo:--Che sarà mai?

--Quetatevi, dicea Guglielmo: non vedete che egli è allegro? Il
pellegrino gli portò buona notizia.

Giovanna non potendo contenersi, si levò in piedi, e pregò Guglielmo di
reggerla per avvicinarsi più presto ai due interlocutori.

--Berardo! disse con voce fioca, Berardo! Per pietà, se hai nuove della
figlia, non farmele aspettare!

--Vive! Vive! gridò, ebbro di contentezza, il buon padre.

--Vive? Tu dici che vive? chiedeva affannosamente Giovanna.

E fatta certa che non s'ingannava, lasciò il braccio dell'Abate, e
s'inginocchiò nella polvere piangendo e ringraziando Dio.

Nel suo entusiasmo di gratitudine, ella non voleva rialzarsi e
diceva:--Quel pellegrino è un Angelo del Signore. A me s'aspetta
ascoltarlo, prona a suoi piedi; io non leverò la faccia sopra di lui.

--Mi chiamo Melchisedecco e sono un povero ebreo, disse quegli.
Alzatevi, o donna, e degnatevi solo di non mirarmi con odio, sebbene di
razza sciagurata. Io vidi Rafaella; ed è sana, ed è in casa di amici;
Dio la salvò da grandi pericoli.

--Ah, quantunque ebreo voi siete mandato da Dio, esclamò Giovanna
alzandosi, e mirando per la prima volta senza ribrezzo un giudeo.

I tre uomini la ricondussero a casa mezzo svenuta per troppa letizia, e
i servi accorsero per soccorrerla, e quando ebbe riacquistato i sensi
rimasero ad udire ciò che Melchisedecco stava per narrare di Rafaella.

Egli andava un po' per le lunghe, e cominciò a dire chi egli fosse: un
nativo del ghetto di Torino; un ramingo da lunghi anni per diversi
paesi: un poveretto, stato spogliato e martirizzato dieci volte da
masnadieri; un servitore fedele di tutti coloro che lo pagavano
onestamente; un osservatore scrupoloso della legge, benchè sotto spoglie
di cristiano, ch'egli fingeva affine d'andare più illeso da violenze.

Si sarebbe, certo, risparmiato quel travestimento, se avesse saputo che
non potea aprir bocca senza farsi conoscere, dalla pronuncia, per quel
ch'egli era.

Quando gli parve che gli animi fossero abbastanza preparati, trasse
finalmente dalla bisaccia una grossa lettera, e dandola a Berardo disse:

--Io taccio: qui parla la vostra stessa figliuola.

Nuovo giubilo, nuova ansietà, nuove lagrime. Guglielmo che aveva voce
più ferma, lesse. Narrava Rafaella il suo ratto e i giorni vissuti in
Mozzatorre, ed il viaggio, e la fuga, poscia proseguiva:

«Il generoso che m'ha raccolta è un vecchio cittadino per nome
Berengario da Sant'Ambrogio. Sua moglie Alberta mi ama con tenerezza di
madre. I loro figliuoli sono sotto le bandiere di Milano. Tutta gente sì
onesta, ch'io ne fui per molti giorni come rapita. Una esemplare pietà
regna in questa casa. Io ascolto messa ogni mattina con Alberta. So che
l'Arcivescovo di Milano e tutto il suo clero furono scomunicati da
Vittore, ma qui tiensi con sincero animo che Vittore sia antipapa. Per
certo la scomunica di Vittore non vale; chè assistendo io alla Messa
provo sempre una grande consolazione, il che non credo che
potrebb'essere se il sacerdote che la dice fosse uno scomunicato. In
chiesa m'inginocchio ognora a sinistra di Alberta, come faceva allato
della mamma, e pregando la guardo spesso come altre volte guardavo la
mamma: e rammentando questa piango; ma il pianto che si versa in chiesa
è pieno di dolcezza. Oh amati genitori! io anelo di tornare fra le
braccia vostre. E tremo nondimeno immaginando il padre per via, in
questi tempi di ladri e d'eserciti. Berengario ed Alberta dicono che
dovete lasciarmi qui sino a giorni più tranquilli. Ma verranno tali
giorni? E quando? Ed ahimè se Milano, come già si paventa, venisse
assediata! E che diverrei, se i nemici entrassero, atteso il giuramento
che dicono fatto dall'imperatore, già volgono due anni, di non riporre
la corona sul capo, finchè Milano non sia distrutta, e spersi gli
abitanti? Oh me infelice! Eppure sento che nel mio tremore, pavento meno
per me che pel lutto che ne provereste. Poichè se l'ora della morte
viene, Iddio dà la forza di sostenerla.»

Ad altri passi la commozione degli ascoltanti avea già interrotto più
volte la lettura, ma Guglielmo si mantenea senza lagrime. A questo passo
si coperse la faccia e pianse anch'egli, supplicando in silenzio che se
la rovina di quella città dovesse accadere, qualche Santo prendesse
pietà di quella derelitta, e la salvasse. Indi continuò la lettura: «Se
il trarmi a casa non fosse possibile, non però v'addolorate. Ho patito
molti affanni e l'esperienza m'ha insegnato che Dio non abbandona coloro
che patiscono e pregano. Ho cercato notizie di Eriberto da alcuni
prigioni. Non seppero darmene. Le schiere imperiali sono sì numerose,
che nemmeno i capitani maggiori sono conosciuti da tutti. Se voi avete
contezza del fratello, ed il padre non può venire, piacciavi di darmene
notizie con vostre lettere o con quelle del venerando Abate.
Melchisedecco promette d'essere qui di ritorno da Cuneo, fra poche
settimane». La lettera finiva così: «Se non potete recarmi altro aiuto,
ricordatevi almeno di me tutti, nelle vostre orazioni!» Dove gli
astanti, compreso l'ebreo, concordemente gridarono: Sì tutti, tutti.

E l'Abate, alzando allora solennemente la commossa voce, incominciò il
bel salmo di Davidde:

--Il Dio nostro è rifugio e virtù; aiutatore nelle tribolazioni, le
quali vennero molte sopra di noi.

--Perciò non temeremo s'anco si turbi la terra, e se i monti si
rovescino nel cuor dell'oceano.

--Dio è in lei, e non sarà crollata. Dio l'aiuterà all'albeggiare d'un
prossimo mattino.

La lieta notizia della salvezza della figliuola aveva oltre ogni dire
rallegrati gli animi di tutti; sì che Berardo e Guglielmo stringeano la
mano di Melchisedecco, e Giovanna dimandava al Signore di rimeritarlo
della sua buona opera, traendolo alla luce del Vangelo.

Melchisedecco, dopo aver goduto anch'egli della gioia di cui era stato
apportatore accettò un piccolo ristoro; ma quando vide offerirglisi una
borsa, stese in prima così un poco la mano; poi subito ritraendola,
disse ch'era giorno di sabato e non potea prendere denaro. Le istanze
furono vane. Partì per Cuneo dov'era spedito da' Consoli di Milano, e
disse che al ritorno ripasserebbe.

Quel giorno sì pieno di dolcezze fu amareggiato dal timore, che poscia
destarono i ripetuti deliquii di Giovanna, la quale avea tanto esultato
e lagrimato, che le sue forze erano esauste. Il dì seguente ella era
ancora indebolita per modo, che Berardo non potea formare pur un istante
il pensiero di lasciarla per volare, come avrebbe desiderato, a Milano.
L'Abate ciò vedendo gli disse:

--Quella figliuola convien trarla assolutamente di Milano, e presto: il
pericolo dell'assedio stringe troppo. Voi non potete scostarvi dal
fianco di questa inferma. Dunque andrò io a Milano per avere Rafaella e
porla in un Monastero di Novara, ov'è badessa una mia congiunta. Di là
poi la faremo ripatriare, come i furori della guerra sieno scemati, e le
strade sieno più sicure.

--Non fia mai, disse Berardo, che in tempi si sventurati e per istrade
così infeste vi poniate in rischio voi di tanto più attempato di me, e
in questi freddi di Febbraio!

--Perchè, rispose l'Abate, fate voi sì poco conto delle mie forze?
Perchè sono alquanto più vecchio di voi? Ma se le membra hanno il vizio
di tremolare, l'animo non mi trema, sapete!

Berardo e Giovanna aveano qualche rimorso di consentire al viaggio
dell'Abate. Ma egli fu costante nel proposito; gli diedero dunque una
lettera per la figliuola e per Berengario da Sant'Ambrogio, ed egli,
accompagnato da sospiri e da benedizioni, partì.




CAPO IV.

_L'Assedio._


Il viaggio di Guglielmo fa più lungo e più aspro di quello ch'egli non
aveva immaginato, sì difficili erano le vie, sì deserti i paesi, sì
frequente il bisogno d'avviarsi a lontani borghi laterali, per trovar
cibo ed alloggio, e per evitare poderose masnade. Giacchè molti erano i
disperati, che avendo tutto perduto nella guerra preferivano di
combattere per proprio conto, anzichè servire ad altra causa. La comune
avidità poi di rapina e la stima che a vicenda si concedono i gagliardi,
congiungeva loro gran copia di disertori tedeschi, boemi e burgundi ed
anche alcuni ferocissimi saracini.

--Oh scellerato secolo! (dicea frate Uguccione, cavalcando a sinistra
del suo abate). Scellerata voglia di grandeggiare! Indizio pur troppo,
non è a dubitare, della vicina fine del mondo. Ed infatti se questa fine
non dovesse venire presto, qual sarebbe la triste sorte delle
generazioni venture? Non più timor di Dio, non più obbedienza, non più
carità del prossimo! Insidie, frodi, depredamenti, stragi da ogni parte.
Ah! Dio ne scampi da siffatti tempi!

--Dio ne scampi, quando gli piaccia, da tutti i tempi dicea sorridendo
l'abate. Chè tutti i tempi abbondano sempre più o meno di disgrazie pel
mondo.

--Oh! eppure io vissi tanti anni ignaro di paure e di tribolazioni.

--Ma voi non siete il mondo, frate Uguccione. E mentre i giorni vostri
scorreano senza fastidi, migliaia d'uomini languivano nel dolore,
attendeano a lacerarsi, a un dipresso come ora. La tranquillità della
vita di alcuni non è che un'eccezione, come i giorni tiepidi nel verno.
I più sono sempre agitandosi in affannosa ricerca del bene; il quale non
trovandosi sulla terra, è forza che coloro che nol cercano in cielo, si
sforzino sempre di mutare le cose che li circondano. Infelici!

--Birboni! dico io (esclamava Uguccione), che a furia di agitarsi e di
agitare tolgono la pace anche a chi non altro vorrebbe che compiere
liscio liscio il suo pellegrinaggio, senza far male, e senza riceverne.

--E credete voi, figliuolo, che il compiere il nostro pellegrinaggio
liscio liscio, e senza ricever male, valga il merito di perdonare a
nemici, di beneficare ingrati, di patire persecuzioni per la giustizia?
A chi perdoneremo se nessuno ci nuoce? Quando saremo noi davvero
generosi, se beneficando otteniamo sempre la gratitudine altrui? Di qual
giustizia sarem noi zelanti, se niuno ha duopo che essa gli venga
predicata, se niuno le oppone l'ingiustizia e la violenza?

--Dunque, padre abate, i birboni non saranno più birboni; poichè il
mondo tanto ha bisogno di loro per andar bene.

--Innalzatevi sopra questi pensieri volgari, figliuolo, ed ammirate
piuttosto, come la Provvidenza sappia rendere utile l'opera de' malvagi,
senza che scemi ad alcuno l'obbligo di pentirsi delle proprie malvagità
e di tendere alla perfezione.

--Così dee essere certamente! dicea frate Uguccione, senza però essere
interamente persuaso.

In simili colloquii, ed in orazioni, or fatte ad alta voce, ora
segretamente, passavano il tempo i nostri viaggiatori. Quand'ebbero
varcato il Ticino, e si furono alquanto inoltrati nella foresta,
incontrarono quattro uomini a cavallo. In sulle prime si guardarono
incerti, paventando a vicenda d'essere fra ladri. Ma quale fu la
sorpresa di Guglielmo udendosi chiamare per nome da voce affettuosa
commossa? Si riconoscono, scendono tosto di sella, e gettansi fra le
braccia l'uno dell'altro.

Era Uberto Arcivescovo di Milano il quale vedendo la città ridotta agli
estremi e vicina ad arrendersi, avea dovuto fuggire coll'arcidiacono
Galdino (che fu poscia Arcivescovo dopo lui), coll'arciprete Milone, e
con Alchisio cimeliarca. Il loro viaggio era verso Genova, ma erano
costretti di vagare qua e là, per trovare passo sicuro.

I Milanesi aveano fatti prodigi di valore, finchè poterono avere le
necessarie vettovaglie, predandole sui nemici, o comperandole dalle
città confederate. Ma Federico aveali finalmente costretti a chiudersi
entro le mura, ed era riuscito, acquartierandosi a Lodi, ad impedire
ogni comunicazione fra loro e Piacenza, unica città, donde alla fine
potessero trarre soccorso. Il rigore inesorabile poi, con cui facea
tagliar la mano a chiunque fosse colto a recar viveri agli assediati,
disanimava i più arditi.

In altri tempi Milano era con abbondanza provveduta di pubblici granai;
ma questi non erano ancora stati ristorati dopo un orribile incendio,
che aveali, non da molto prima distrutti. La più crudel fame non tardò
quindi a farsi sentire. Per alcuni giorni tutti la patirono con mirabile
fortezza. Giacchè si erano vincolati con tali giuramenti a morire per
l'onore della patria, piuttosto che cedere, che niuno in tanta
moltitudine osava essere il primo a proporre la resa. L'Arcivescovo, i
consoli, tutti i maggiori della città s'erano condannati prontamente a
tutte le comuni sofferenze del popolo, col quale divideano le poche
munizioni che aveano accumulate. Ognuno si ridusse alla quantità di cibo
atta a sostentare la vita. Alcuni vecchi ebbero scrupolo di contribuire
alla diminuzione di sì scarsi alimenti, e si lasciarono morire senza più
gustarne: i giovani più vigorosi prendeano faccia di cadaveri; le madri
non aveano più latte pei loro bambini; nondimeno spacciavasi ancora che
le città collegate s'adoprassero con efficacia per rompere l'assedio ed
introdurre il bisognevole ai famelici. Alcune fervide menti, persuase
che mai non perirebbe una città sostenitrice del vero Papa e di diritti
che lor pareano santi, profetavano i sogni della loro fantasia, ed
ognuno sforzavasi d'esser credulo per aver la forza di reprimere il
grido della disperazione.

Guai se in simile stato quel grido prorompe da un labbro! Non è più in
balìa di chi l'ode il tacersi. E così avvenne. Una donna accoccolata in
un angolo della piazza con parecchi figliuoletti intorno a sè quietava
il loro pianto, ripetendo loro che il padre era andato in cerca di pane,
e non tarderebbe. Vide alfine comparire il marito, e volle alzarsi per
incontrarlo. Essa barcollava, e si resse appena per venire sino a lui;
il marito la sostenne e porsele un pane. «Dallo a' bambini» disse la
misera. Quelli già l'aveano afferrato dalla mano paterna, e lo
ingoiavano con furiosa voracità, quando lo sventurato, accorgendosi che
la loro madre era spirata, mise un urlo spaventevole di dolore. Il
popolo affollossi: l'urlo fu ripetuto; e quindi ogni freno al lamento si
ruppe. Una sedizione infrenabile scoppiò. Coloro che osarono di
ricordare il giuramento, e di vantare preferibile la morte
all'ignominia, furono chiamati carnefici; molti di questi vennero
tagliati a pezzi; e tra gli uccisori vuolsi che taluno fosse veduto
recidere un brano della carne dell'ucciso e divorarla.

I principali cessarono allora d'essere concordi. Chi persisteva a volere
la resa, chi la voleva necessaria, e comandata dal cielo. Prevalse
quest'ultima opinione, e si mandarono perciò ambasciatori a Lodi, ov'era
Federigo, a trattare di pace. Allora Uberto Arcivescovo, vedendo di non
poter giovare più al suo popolo e non volendo comunicare collo
scismatico Imperatore, determinossi a fuggire.

Inorridì l'abate di Staffarda all'udire tale racconto, e dopo mescolate
le sue lagrime con quelle de' quattro fuggitivi, disse il motivo della
sua andata, e chiese se alcuno di loro conoscesse Berengario da
Sant'Ambrogio. Questo cittadino non era loro ignoto, ma niuno di loro
avea pratica con lui. Lo consigliarono poi di retrocedere, mostrandogli
la presente difficoltà d'entrare in Milano. Ma Guglielmo non volle
rinunziare alla speranza di salvare Rafaella; e pregato Uberto di
memorare a Papa Alessandro la sua venerazione, invocò su tutti loro
l'assistenza del cielo e riprese il viaggio.

--Avrei creduto, disse frate Uguccione, che le udite vicende vi
facessero temere di peggio, e pensaste essere più savio il partito di
retrocedere.

--Non penso così, rispose l'abate sorridendo dolcemente.

--E se l'augustissimo Federigo a que' Milanesi che sono iti a chieder
pace rispondesse:--No!--Dio sa quai brutti miracoli possa fare la
disperazione. Una città di tante migliaia d'affamati che non isperino
più salute, può versarsi tutta fuori con impeto sugli assedianti, e
allora ammazza di qua, ammazza di là, che faremo noi là in mezzo?

--Faremo come potremo, figliuolo. Ove gl'infelici sono molti, cresce ne'
cuori pietosi il desiderio di soccorrerne alcuno: e sono certo che
crescerà pure nel vostro. Il monastero ci avvezzò a digiunare; non ci
sarà quindi così grave, se il pane conteso da tanti bisognosi
scarseggerà anche per noi.

--Eh, non parlo del digiunare, io; parlo del niun bisogno che ci è di
andarci a porre in mezzo a una battaglia.

--Ma voi sapete pure che è da seguire la volontà di Dio: la quale vuole
che i suoi servi non antepongano nè comodi, nè sicurezza, nè vita al
loro dovere.

--Anche l'Arcivescovo Uberto sa queste cose; eppure vediamo come fugge.

--Uberto ha scomunicato Federigo, e non troverebbe presso lui
misericordia. Ma noi non abbiamo scomunicato alcuno, frate Uguccione;
del resto nulla può sciormi dalla promessa di procacciar salute, se
posso, alla figliuola di Berardo.

--Così dee essere certamente! tornò a dire il compagno dell'Abate, senza
però essere più persuaso di prima.

Ed in verità più avanzavano nel viaggio, più si vedeva che i timori di
Uguccione non erano senza fondamento. Tutta la campagna, per quanto
stendeasi l'occhio, era coperta d'armati; ad ogni tratto le scolte
fermavano i due passeggieri, e chiedeano conto del loro venire e del
loro andare, Guglielmo dicea d'essere indirizzato al Marchese Manfredo
di Saluzzo, e chiedea dove potesse rinvenirlo.

--Chi lo sa? veniagli risposto or dall'un capitano, or dall'altro. Qui
presso non è. Quelle insegne sono lodigiane, quelle cremonesi, quelle
altre parmigiane. Là sono que' di Modena e di Reggio; più oltre que' di
Mantova, di Ferrara, di Bologna. Dall'altro fianco accampano le schiere
tedesche: fra tanta copia e sì diversa di guerrieri come è possibile il
conoscersi? In quella disordinata riunione di popoli, l'odio comune
contro Milano dava nelle battaglie una direzione comune; ma
negl'intervalli si guardavano bieco l'un l'altro; e perchè non venissero
insieme a zuffa era necessaria grande vigilanza nei capitani, i quali
faceano opera che ogni gente vivesse separata dall'altra e non
comunicasse colle vicine. Frequente cagione di discordia erano le
vettovaglie. Abbondavano talora sotto una bandiera, e mancavano sotto le
altre: invidia e bisogno spingea queste alla rapina; i duci loro
s'insultavano a vicenda, si sfidavano a duello, negavano di punire i
soldati della propria schiera, che ne avevano oltraggiato un'altra. I
principi più illustri di Germania erano sempre affaccendati ad
intromettersi tra gli offesi, e a sopprimere le gare alternando lusinghe
e minacce, e procacciando di tener nascosta all'Imperatore gran parte di
que' disordini, affinchè i già troppo frequenti supplizi non si
andassero ancora moltiplicando.

A forza d'interrogare, Guglielmo seppe alfine che Manfredo era a Lodi
coll'Imperatore, e colà s'avviò. Manfredo, al vedersi comparire innanzi
il vecchio abate, tutto stupì, e credendo che l'impronta di mestizia,
ch'era sul suo volto fosse annunzio di sventure che toccassero lui:

--Dunque non m'ingannarono, gli disse: tutto va a soqquadro anche colà?
Siete voi fuggito?

--Io non sono fuggito, rispose l'Abate.

--Ma che fa Berardo? Le accuse che gli si fanno sono grandi. Si vuol
ch'egli tenda a sovvertire il Marchesato; e so di certo che a Cuneo si
celebrò una festa popolare, in cui Berardo, liberato da me di servitù
rappresentossi come oltraggiato dal mio benefizio, e giurante la mia
morte.

--Ignoro, Marchese, se tali indegne rappresentazioni si siano fatte
nelle feste di Cuneo; ma se anche quella avesse avuto luogo, essa non
indicherebbe se non la folle speranza della plebe a cui per concitarla i
suoi seduttori indicano Berardo come suo fautore.

--Sarei già volato a Saluzzo a chiarirmi d'ogni cosa: ma le cure
incessanti di questa guerra m'incatenano qui. Frattanto non voglio
giudicare senza prove certe. Ma guai se Berardo!....

--Egli meriterebbe tutto il vostro sdegno, o Marchese, se si servisse
contro di voi del credito di cui gode. Ma appunto perchè vi serve
fedelmente, egli è odiato e la sua fama è insidiata.

--Voglia il Cielo che nè io nè voi c'inganniamo sopra il conto di
Berardo.

--Bandite pure ogni dubbio, riprese l'abate. Ma io non venni qui per
difendere la sua fama: bensì per farvi noto un delitto di cui lo stesso
Berardo è vittima.

L'abate narrò quindi a Manfredo il ratto di Rafaella, e la scoperta
fatta del rapitore, e mostrò in testimonianza la lettera di lei, portata
da Melchisedecco.

Il Marchese arse di sdegno contro Villigiso, e raccontò a Guglielmo,
come quello scellerato, essendo tanto felice quanto valoroso nelle
battaglie, e congiungendo alla sua iniquità una finissima scaltrezza
nell'adulazione, s'era amicato singolarmente l'arcicancelliere Rinaldo,
ed insinuato nella grazia di Federigo.

--Posta la presente sua fortuna, soggiunse Manfredo, m'è forza reprimere
l'ira che mi destano gli oltraggi da lui fatti a Berardo, e fingere
d'ignorarli. Ma penserò a Rafaella, e vedrò, qualora Milano s'arrenda di
salvare questa fanciulla dalla rovina universale.

Notò il luogo dell'abitazione di Berengario, quale era indicato da lei
stessa, coll'intenzione d'andare egli medesimo ad esserle scudo, tosto
che il paese fosse libero.

Dopo questo colloquio, l'abate per alcuni giorni non potè rivedere
Manfredo; tante furono le cure in tutti i petti per le cose che poco
dopo avvennero, tante le agitazioni de' principi, chi per aizzare, chi
per pacificare l'Imperatore, chi per promuovere l'intero eccidio di
Milano, chi per impedirlo.




CAPO V.

_La Resa._


I Milanesi dimandavano pace, e per ottenerla proponeano di spianare in
sei luoghi le mura e le fosse della città. Ma Federigo volle che
s'arrendessero a discrezione: di che gl'infelici, per evitar peggio,
consentirono.

Era il primo giorno di Marzo, quando si videro quei consoli di Milano,
che poco prima aveano giurato d'anteporre la morte alla resa, Ottone
Visconte, Amizone da Porta Romana, Anselmo da Mandello, Anselmo
dall'Orto ed altri gagliardi, illustrati da numerose prodezze, sostenere
le urla ed i fischi di mille caterve nemiche, insolenti pel buon
successo, e così traversare un immenso campo sino alle diroccate mura
della vecchia Lodi, ove l'Imperatore seduto sopr'alto trono accennava
loro d'inginocchiarsi sulle macerie della città da essi distrutta. E si
videro obbedire al cenno, ed abbassare la punta delle spade, e spargere
lagrime, non di pentimento ma d'ira impossente.

Dopo d'avere udito poi da Federigo il comando di rassegnargli il giorno
dopo le bandiere e rimettergli le chiavi della città, i consoli
ripartirono tra le stesse urla e gli stessi fischi con che erano stati
accompagnati nel venire. Sarebbero stati messi in pezzi dalle turbe, se
non li avessero scortati e difesi alcuni dei sommi, come Arrigo il Leone
Duca di Sassonia e di Baviera, Federico Duca di Svevia, il marchese di
Monferrato e quello di Saluzzo. La mattina seguente, vennero trecento
nobili Milanesi a cavallo colle bandiere e colle chiavi della città.
L'imperatore ricevette il loro omaggio, quasi senza badarvi, e lasciolli
l'intero giorno in aspettazione de' suoi voleri. A sera, rivedendoli,
chiese loro con ira, perchè non fossero venuti col carroccio. Tornarono
dunque la mattina seguente con mille fanti e col carroccio, e tutti
giurarono obbedienza.

Federico tenne ostaggi i trecento nobili, ma si lagnò che fossero pochi,
e ne volle altri cento. Allora mandò sei suoi ragguardevoli personaggi,
e sei Lombardi nella città a chiedere il giuramento di obbedienza
all'intero popolo. Tra i primi notavasi lo storico Ottone Vescovo di
Frisinga, zio dell'Imperatore; fra i secondi un altro storico Acerbo
Morena, Lodigiano, allora podestà della sua patria. V'era pur
quell'Albernando Alamano, e quel maestro Omobuono ambedue Lodigiani, i
quali erano stati i funesti sommovitori di questa orribile guerra, e la
cagione dello sterminio di tante città. Perocchè trovandosi essi, nove
anni addietro, in Costanza, presero la determinazione, senza averne
alcuno incarico dalle loro città, di gettarsi a piè del trono con due
grosse croci di legno in mano, secondo l'uso de' supplici di quel tempo,
e con eloquente dolore chiedere vendetta a nome di Lodi e di tutti i
vicini popoli tiranneggiati dai Milanesi.

L'Imperatore andò poi a Pavia, e quando i dodici inviati ritornarono di
Milano, e gli esposero il miserevole stato, in cui la fame avea ridotti
i Milanesi e la fiducia che aveasi nella clemenza dell'augusto
vincitore: «Niuno interceda!» sclamò con voce cupa; e tutti si tacquero.

La fama di questa fiera risposta corse in breve per tutte le itale
schiere. La maggior parte di esse alzarono grida orrende di giubilo,
lodando Dio e l'imperatore, che finalmente la città superba che sì a
lungo avea oppresse le altre, sparisse dalla superficie della terra. In
quelle medesime schiere però molti generosi abborrivano da gioia sì
crudele, e gridavano: «Imploriamo misericordia pei vinti!» Ma altri
udendo le loro pietose grida, li chiamavano inverecondi, che osavano
d'opporsi alla soddisfazione dovuta alle care ombre degli estinti, e
alle generazioni viventi e future. Rinfacciavano loro che, avendo essi
consanguinei ed amici in Milano preferissero gli affetti privati
all'amore di patria. Seguiva alle contumelie il mischiarsi delle lance e
delle spade, sì che il tumulto ne cresceva a dismisura.

Eriberto ed Ottolino aveano comando dal Duca Guelfo d'adoperarsi
anch'essi a calmare gli spiriti, ma con cautela, per non mostrarsi
troppo caldi contro la fazione de' feroci che era gradita
all'Imperatore, sì che chi le si fosse mostrato troppo avverso avrebbe
potuto perdere sè senza salvare i Milanesi. Il timore per la propria
vita poco avrebbe potuto sopra menti così generose; ma si frenarono,
perchè sapeano che il Duca era già sospetto e che una loro imprudenza
avrebbe potuto da' maligni attribuirsi al loro signore. Per lungo tempo
s'aggirarono dunque di qua e di là, fedeli al proposito di sedare i
furenti senza manifestarsi nè pro nè contro, e solo ripetendo spesso che
le discordie erano disonorevoli ai Lombardi, e vietate dal monarca.

Ma dove immense moltitudini sono in agitazione, una consumata esperienza
sarebbe appena capace di mantenere alcuno in costante guardia de'
proprii sentimenti: or come mai teste giovanili avrebbero potuto
resistere al contagio di tale tumulto? Non è dunque a stupire che
Eriberto, udendo le imprecazioni de' crudeli contro Milano, fosse ogni
momento in procinto d'inveire contro loro: ed allora Ottolino
s'affrettava di contenerlo, ricordandogli il Duca. Quando poi Ottolino
perdea alla sua volta la pazienza, e spronava il cavallo su qualche
gruppo di quegli ebbri, Eriberto afferrava la briglia e scongiurava
l'amico di non rompere la promessa. Se non che mentre ciascuno esortava
valentemente l'amico a senile saviezza, il sangue quadrilustre, che
bollia nelle vene, più e più li concitava per proprio conto. Ecco
s'imbattono nella schiera lodigiana, guidata dal fanatico Albernando
Alamano. Questa veniva allora alle mani con uno stuolo d'altri Lombardi
di varie città, i quali voleano salvi i milanesi. I due giovani volevano
passare di fianco a' pugnanti, e allontanarsi, poichè vana qui sarebbe
stata ogni voce di pacificazione. Ma come videro Albernando insolentire
contro gli avversarii, e piantare barbaramente la spada nel petto di
venerando vecchio, il quale inerme procurava di disarmarlo; subito
proruppero sul forsennato, e lo respinsero, e prendendo a combattere
contro i Lodigiani, si lasciarono fuggire dalla bocca un altissimo
grido: «Perdono ai Milanesi, a terra i feroci!»

Questi erano sostenuti con gagliardia dal Marchese di Monferrato uomo
cresciuto nelle crudeltà e nelle perfidie, e da quel Sicherio, illustre
Barone tedesco, il quale nel principio del Regno di Federico, essendo
venuto a Milano, intimator di esorbitanze, era stato di là
ignominiosamente scacciato. Costoro invadono le tende ove custodiansi i
prigioni milanesi, e le incendiano: i miseri, cinti di catene e
senz'armi, cadeano sgozzati come agnelli da rabidi lupi. Il conte Guido
di Biandrate accorse con numeroso stuolo ov'erano i due Saluzzesi. Il
Marchese di Monferrato restò leggermente ferito: Sicherio fu ucciso: i
loro seguaci lungamente respinti. Un dardo colpì gravemente il conte di
Biandrate il quale cadde di cavallo.

La strage divenne quinci e quindi sì estesa e terribile, che il
Barbarossa, il quale dall'alto di una torre mirava il campo, se ne sentì
spaventato, e intimò alle altre sue schiere di muovere tutte sugli
insani e di separarli. Il dì tramontava e le tenebre agevolarono la fine
della pugna.

Mentre in mezzo a tale sanguinosa scena Ottolino ed Eriberto tentavano
di difendere uno de' prigioni, essi intesero che egli era Berengario da
Sant'Ambrogio. I due giovani già aveano saputa da Guglielmo la dolente
storia di Rafaella, e perciò stesso più ardeano d'ira contro coloro che
voleano sterminata la città. Ma oh quanto più infierirono loro contro
quando il prigione, da loro indarno difeso, disse loro, prima di
spirare, che difficilmente Rafaella poteva essere ancora tra i vivi.
Giacchè il popolo di Milano, ne' giorni in cui fu spinto dalla fame a
volere la resa, s'era gettato a saccheggiare e disfare alcune case, in
cui sospettava celarsi le vettovaglie; e fra le case saccheggiate
annoveravasi quella di Berengario. In tale disastro Rafaella, per
difendere la vita di Alberta sua benefattrice, avea ricevuto un colpo di
coltello sotto il braccio sinistro. Berengario la vide cadere, ma
pugnando si ara scostato dalle due donne, e la casa essendo stata
diroccata, egli le perdette di vista nè più le potè rinvenire. Allora
egli bramoso di morire o di rivedere i suoi figli ch'erano prigioni del
nemico, si unì ad alcuni audaci, che tentarono una sortita, e fu in
quella fatto prigione. Di questo lamentevole caso i giovani provarono
infinito dolore, e se n'accrebbe a mille doppi la loro ira: el che
incontratisi poco dopo, per mala ventura, con Villigiso che aizzava i
furibondi, lo investirono, lo colmarono di vituperii e lo misero in
fuga.

L'Abate Guglielmo, anche prima d'accorgersi che la discordia potesse
divenire sì atroce, appena questa fu in sul nascere, era corso fra gli
accaniti sperando di ricomporli. La sua alta statura, la fronte calva,
la barba canuta, i modi venerandi, la voce nobilmente supplichevole
incuteano riverenza; ma in breve lo scompiglio fu tale che Guglielmo ed
Uguccione furono, senza distinzione, balestrati qua e là dalle
prepotenti onde del generale movimento, senza che più alcuno s'avvedesse
di loro. Niun urto poteva dividerli: giacchè il povero Uguccione aveva
afferrata la veste dell'abate come un naufrago che, non sapendo nuotare,
si appicca tenacemente a chi gli nuota d'appresso per essere da lui
salvato o per perire con esso lui. Portati così dall'onda popolare, si
trovarono vicini al conte di Biandrate, quando questi cadde sanguinoso
di cavallo. Manfredo, ch'era poco lontano, si slanciò allora a
soccorrerlo, e potè così recar aiuto nello stesso tempo anche ai due
monaci. Il molto sangue che Guido perdea, rendeva verosimile la sua
morte. Egli non avvilito nè turbato, ma con sincera pietà stringea la
mano di Guglielmo, e si raccomandava alle sue preghiere ed a quelle del
suo compagno mentre era portato verso la città.

Federico lo scorse dalla sua torre e non ravvisandolo, ma parendogli uno
de' sommi capi, mandò a vedere chi fosse. E udito il suo nome, volle che
fosse portato presso di sè per mostrargli il pregio in cui lo teneva.
Giacchè fra i capitani italiani, Guido era tra quelli a cui l'imperatore
portava maggiore benevolenza.

Curata la ferita da un valente Salernitano, primo medico di Federigo,
l'infermo confortato dal riposo e dai farmachi, ripigliò forza bastante
a tener colloquio coll'imperatore. Guglielmo stava allora per ritirarsi,
quando questi, udendo ch'egli era l'abate di Staffarda, gli disse:

--La vostra presenza non è soverchia alla mia corte. So che il santo
fondatore di Chiaravalle vi fu maestro, e niuno de' suoi discepoli s'è
mai mostrato partigiano de' ribelli. Inoltre il vostro aspetto mi
ricorda il buon Ubaldo Vescovo d'Agobbio.--L'abate di Staffarda
s'inchinò e gli disse:

--Felice me, se avessi come Ubaldo la sorte di trattenere le folgori de'
potenti adirati.

Ma non erano più i tempi del Vescovo d'Agobbio. Dalla guerra di Spoleto
in poi, il cuore del superbo s'era molto indurato. Corrucciato questi
dalla significante allusione di Guglielmo, guardollo torvo da capo a
piedi, e forse era tentato di rampognarlo d'arroganza, ma il contegno
dell'abate era sì modesto e nobile, che Federigo mirandolo tornò a
compiacersene, e gli disse benignamente di non pensare ad altro che
all'infermo.

Guglielmo e frate Uguccione si fecero dunque presso il letto
dell'infermo mentre l'Imperatore, trattosi altrove col Conte palatino,
Corrado suo fratello, col Re di Boemia, con Manfredo di Saluzzo, Obizzo
da Este e altri, si diede con esso loro a favellare de' tumulti di quel
giorno e della sorte di Milano.

Venne allora annunziato l'antipapa Vittore IV, e l'imperatore mosse a
riceverlo nella vicina sala.

--Io vi credevo in cammino per Roma, gli disse questi.

--Nè la Maestà Vostra mal s'apponeva, rispose l'antipapa; ma le vie sono
impraticabili, a cagione dei masnadieri.

--O piuttosto avrebbevi fatto retrocedere la voglia di godere anche voi
dello spettacolo terribile che appresto?

--Quale spettacolo?

--Quello che voi desiderate: la distruzione di Milano.

--Ciò che io desidero ben lo sa il nostro augusto figliuolo; io non
ambisco che la distruzione dello scisma cagionato da Alessandro. E ove
ciò possa conseguirsi senza che Milano perisca, io sono anzi venuto per
implorare sul vinto la misericordia del vincitore.

--Papa Vittore, voi implorate così trepidamente, che quasi pare abbiate
paura d'essere esaudito. Ma non abbiate timore. Alla brama espressa dal
prudente labbro, non concederò nulla: ma tutto concederò alla brama onde
palpita segretamente il vostro cuore.

--L'Augusto Federigo pone lo scherzo là dove io parlo seriamente.

--Bene, Papa Vittore! bene! La vostra accortezza mi piace. Far dire che
siete venuto ad intercedere pei vostri nemici è degno di lode. La fama
della vostra paterna carità si spargerà dappertutto; i popoli vi
benediranno; e ciò varrà più assai d'un concilio per dichiararvi
successore legittimo di S. Pietro. Ma ciò basti. Qui, come vedete, siamo
tutti tali da poterci parlare senza visiera.

L'antipapa guardò bene intorno, poi si lasciò sfuggire un mezzo sorriso.
Tuttavia non volle che alcuno potesse accusarlo d'aver consentito allo
sterminio di Milano, e mettendo un profondo sospiro sclamò:

--Misera città! avrei dato me stesso per redimerti! Ma sia fatta la
volontà del Cielo.

--E sarà fatta (disse l'Imperatore) come fu fatta da Tito sulla reproba
Gerusalemme.

Udiva Guglielmo dalla vicina stanza questi discorsi, e sdegnavasi della
viltà dell'antipapa i cui freddi inviti alla clemenza pareano anzi fatti
ad arte per maggiormente accendere l'ira del monarca. Udiva l'andare e
il venire dei principi, che riferivano all'Imperatore l'operato da loro
e da altri nelle agitazioni di quel giorno. Parlavasi spesso di Guelfo
con detti tronchi, o misteriosi. Finalmente l'Imperatore, preso sotto il
braccio l'Arcivescovo cancelliere, s'appartò presso l'uscio. Indi
entrarono nella stanza del malato, e senza badare ad alcuno, si diedero
a passeggiare, parlando sottovoce. Pareva che si trattasse ancora di
Guelfo. Rinaldo avea sembianza d'adoprarsi a rasserenare il suo Signore.
Questi disse.

--Basta, non si cessi di vigilare. Guai a lui, se... guai!.... Il sangue
che corre nelle sue vene nol salverebbe.--Poi soggiunse:--Quanto ai
facinorosi arrestati, non si miri alla condizione d'alcuno; s'impicchino
tutti domani.

L'astuto ministro gli fece notare che il ritardo della loro morte potea
giovare. Molti di loro farebbero forse importanti rivelazioni per aver
salva la vita.

--È vero, disse Federigo. Dunque si serbino i più notevoli; e tosto
s'impicchi ciò che sembra inutile.

--Questo non è paese per me (pensava modestamente frate Uguccione) se
qui s'impicca ciò che sembra inutile. E chi più inutile di me fra questi
grandi che non mi dicono una parola? Chi più inutile di me a questo
letto, ove l'illustre gemebondo non ha parola se non per l'abate, e si
cura di me, come se non ci fossi?

Intanto Federigo e Rinaldo erano nella sala, e venutovi il sire di
Mozzatorre, Guglielmo l'intese dipingere con nerissimi colori il
procedere d'Eriberto e d'Ottolino, e chiamarli autori principali
dell'accaduto conflitto e dire che aveali fatti carcerare.

--Bravo il mio Villigiso! disse l'Imperatore: fa che svelino tutte le
trame che si nascondono sotto questo fatto. Ma poco dopo apparve con
faccia irata il Duca Guelfo, cui tutti salutarono con apparente
serenità. «Vi prego, cugino, egli disse all'Imperatore, di farmi rendere
due guerrieri, miei famigliari, che vennero per isbaglio sostenuti in
carcere. Ve ne rispondo io.»

Federigo gli rispose con cortese sorriso:

--Non vi dispiaccia, Duca, ch'io m'informi prima della cagione di questo
carceramento. Se saranno innocenti, vi farò dare ampia soddisfazione.

Questo rifiuto dolse assai al Duca. Il quale nondimeno giunto presso il
letto, e presa la mano di Guido, si condolse con parole dolcissime della
ferita da lui ricevuta, e parve non avere al mondo altra sollecitudine.

Frate Uguccione trasecolava, udendo parlare con tanta soavità, dopo
averlo veduto entrare con faccia da basilisco.--Se non temessi di far
giudizio temerario (pensava egli) direi che in queste pareti v'è poca
carità e molta finzione.

Stupiva pure che l'Abate paresse non accorgersi di nulla e favellasse
con ilarità di varie cose indifferenti. Parea ad Uguccione che sarebbe
stato meglio il dimenticare ogn'altro interesse, e parlare subito della
povera città di Milano. Quella leggerezza lo scandolezzava, ignorando,
come semplice ch'egli era, che in certi tempi e in certi luoghi conviene
mostrare leggerezza, affinchè gli animi si tastino prima l'un
coll'altro, innanzi di manifestare il fine per cui si è venuto. Così
facea Guglielmo; studiava i moti del volto di Guelfo, il suono della
voce, gli sguardi e lasciava che altri facesse lo stesso sopra di lui.
Ma approfittando poi d'un istante di romore che faceasi nella
sala per la venuta dell'Imperatrice, l'Abate disse sottovoce a
Guelfo:--Adopratevi, duca, ma con tutta prudenza per salvare que' due
Saluzzesi; essi mi stanno molto a cuore!

Guelfo strinse all'Abate la mano e risalutato l'infermo, passò nella
sala ad ossequiare l'augusta Beatrice.

Ella dicea, con affettuoso sorriso, all'Imperatore:

--Vostra Maestà quest'oggi mi sfugge, ma io sono ardita e vi perseguito.
So che Federigo è un cavaliere, a cui una dama può ricorrere, senza
timore di venire respinta.

Federigo pregiavasi infatti d'essere il modello dei cavalieri. Inoltre
amava teneramente la sua sposa. Le porse dunque la mano, e facendola
sedere le disse:

--M'è dolce fuggire, se ciò muove la mia signora a cercarmi.

E allora l'egregia donna, con ragionamenti pieni di senno e di grazia,
cominciò a perorare a favore dei vinti, e a dipingere in nobilissima
guisa la gloria che rifulge sulla corona de' sovrani clementi. Ella
scusava o fingea di scusare lo sterminio d'altre città, dicendo che
senza dubbio quel rigore era stato necessario per umiliare l'insolenza
de' ribelli. Ma soggiungea, che ora quell'insolenza era atterrata, e che
l'eccidio di Milano avrebbe tutta l'odiosità d'una vendetta non
cristiana.

Abilissima poi, com'è proprio delle donne, a commuovere con viva
rappresentazione delle cose, ella mostrava tutti i lagrimevoli errori
d'una tale barbarie, i molti innocenti che sarebbero colpiti co' rei,
l'esacerbazione di questi e di quelli: esacerbazione pericolosa, forse
fatale, forse aiutata da prodigi del Dio di misericordia: se la
misericordia fosse spenta nell'uomo.

Federigo l'ascoltava con un misto d'ammirazione e di tormento. Ma sempre
opponea ragioni di Stato coonestando la sua implacabile ferocia col nome
venerando della giustizia. Più insistea Beatrice e più Federigo le
opponeva in termini variati le stesse ragioni, che lo teneano fermo nel
proposito di distruggere Milano.

L'Imperatrice afflittissima di nulla ottenere, chiuse in petto il suo
dolore, e tacque. Volse poi alcune parole cortesi al Vescovo di Frisinga
e ad altri, ed intanto parea loro significare cogli sguardi il desiderio
di venire da loro secondata, nell'espugnare il cuore del feroce
imperatore. Chiese poi della salute del conte di Biandrate, e detta di
lui qualche parola benevola, si ritirò.

Tutti nella sala rimasero allora per alcuni istanti in silenzio. Il
sorriso che, per urbanità cavalleresca era stato fino a quel punto sul
labbro di Federigo, disparve. I cortigiani non vedeano più in lui che un
Imperatore corrucciato, il quale senza parlare dicea:

--Guardatevi dall'eseguire ciò che gli sguardi della sconsigliata mia
donna vi chiesero; non soffrirei la vostra insolenza!

Vittore, stanco dal viaggio, prese commiato. Federigo lo mirò con
disprezzo; indi congedò gli altri principi e disse ad Arnando suo
segretario, e al cancelliere Arcivescovo di terminare le lettere
incominciate ai Re di Francia e d'Inghilterra, per la convocazione d'un
nuovo concilio. Entrò poi nella stanza del Conte, e passeggiò alcuni
minuti colle braccia incrocicchiate.

Frate Uguccione l'adocchiava di soppiatto, cacciava via il sonno,
ripensando un curioso fatto, raccontatogli, anni sono, da un pellegrino.
Cioè come nella dieta Generale, tenutasi in Roncaglia nel 1115, essendo
stati interogati i famosi dottori delle leggi dello studio di Bologna,
Martino Gossia, Bulgaro, Iacopo ed Ugone da Porta Ravegnana, di chi
fossero i ducati, i marchesati, le contee, i consolati, le zecche, i
dazii, i porti, i mulini, le pescagioni, ed insomma quanto comprendesi
sotto il nome di regalie, quei grandi dottori aveano concordemente
sentenziato:--Tutto, tutto è dell'Imperatore!--Uguccione ricordava pure
d'aver inteso, come cavalcando un giorno Federigo fra due di que'
sapienti, Bulgaro e Martino, li avea interogati s'egli fosse
giuridicamente _signore del mondo intero_. Ed avendo Bulgaro risposto di
no, e Martino impudentemente di sì, smontato di cavallo l'Imperatore
donò all'adulatore Martino il suo palafreno e a Bulgaro un bel nulla. Il
perchè disse poi quest'ultimo le scherzose parole: _Amisi equum, quia
dixi aequum; quod non fuit aequum._

Frate Uguccione pensava:--Signore dell'universo mondo, veramente a me
pare, che sia il solo Dio. Eppure anche Bulgaro, che non peccava
d'adulazione, non dicea poco ammettendo che a Federigo appartengono
tutt'i ducati, i marchesati, le contee, i consolati, le zecche, i dazi,
i porti, ecc. Quanta potenza! Pure se debbo dire quello che mi pare, non
ci vuol molto a capire che io sono più contento di lui. Guarda come
allunga il labbro inferiore, e poi lo ritorce indietro, mordendolo, e
muta colore di quando in quando e freme che pare quasi impazzito.

L'Imperatore essendosi intanto fermato a guardare il conte di Biandrate,
questi gli disse:--La mente di vostra maestà è ingombra di gravi
pensieri.--Mio caro Conte, rispose Federigo; parvi poca noia la
necessità d'affrontare il biasimo di molti per esser fermo nel rigore
della giustizia. Sin dalla mia prima calata in Italia, io vidi che
Milano non sarebbe doma, se non dal ferro e dal fuoco. Essa mi chiese
pace; ed oh avessi io allora resistito alle preghiere dell'Imperatrice e
vostre; quanto sangue e rovine di città si sarebbero risparmiate. Ma ora
che la nuova ribellione ha messo il colmo alla sua perfidia, non sarò sì
stolto e effeminato che dia luogo a improvvida pietà. Milano sarà
distrutta.

Il Conte disse, ma con voce sì debole che non potè
proseguire:--Parlavamo appunto dianzi di ciò l'Abbate di Staffarda ed
io......

--E che dicevate? chiese il Monarca volgendosi a Guglielmo.

--Dicevamo, rispose questi, che allora quando la Maestà vostra concesse
pace ai Milanesi, essi erano stati domi non tanto dalle armi, quanto dal
fiero contagio che avea spopolato la loro città. Ritornata la salute ed
essendo affluito in Milano un gran numero di partigiani dalla campagna e
dalle altre vicine città, sentirono di nuovo la superbia della forza e
tornarono credersi non vincibili. Questo delirio potè sorgere allora
perchè una lunga pruova non aveali ammaestrati: ma ora siffatte
illusioni svanirono. Nella miseria in cui Milano precipitò per le
sconfitte ricevute, nulla ha più che possa sedurla. Resta dunque a
decidere se quando tutto dimostra che una città non è più in grado
d'insolentire, il vincitore debba esterminarla. Ed io dico aperto, e la
Maestà vostra mi permetterà questa libera parola, qual si addice al mio
carattere, che sì fiera vendetta non è scusabile in un monarca
cristiano.

--Abate di Staffarda, questa franchezza che in altri forse non
tollererei, negli uomini come voi mi piace. Ma voi errate a partito
credendo che io voglia spenta Milano per cieco impeto di vendetta. Io
son mosso da ragione di Stato e da debito di severa giustizia. A voi,
come è facile in persone di Chiesa, la compassione fa velo alla mente.
Ma la compassione agl'infelici non è sempre ragionevole nè virtuosa. O
il parricida che va al patibolo, perchè è infelice, cessa d'essere un
mostro? E il giudice sarà vendicativo e crudele, perchè non lo assolve?

--Cesare, l'intelletto umano è sì fecondo di giustificazione per
qualsiasi opera, che se un corruccioso potesse distruggere l'universo,
non gli fallirebbero motivi, in apparenza insufficienti a ciò compiere.
Ma la fecondità dell'intelletto nell'adulare alle nostre passioni ci
torrebbe sempre la via di conoscere quando siamo giusti od ingiusti, se
ne' casi gravi non interrogassimo un oracolo più fido, più sicuro,
quello che Dio pone nella coscienza di tutti. Chi dice di seguire la sua
coscienza, ed opera il male, o non l'ha interrogata non l'interrogò
sinceramente. Nè interroga sinceramente la propria coscienza chi non ode
i franchi consigli che la religione gli dà per mezzo dei suoi ministri.

Niun altro che l'Abate di Staffarda avrebbe potuto far udire
all'orgoglioso Barbarossa sì ardite parole. Ma Guglielmo era non meno
modesto che venerabile, e sì nella presenza come nella voce aveva un
mirabile potere d'avvincere, almeno per un istante, il cuore anche più
ritroso ed indomito. Federigo volea sdegnarsi e non potea. Fissava
nell'Abate le pupille attonite, e dimandava a sè stesso come avesse
pazienza d'udire tal favella da un uomo. Egli non avea provato da gran
tempo cosa simile. Sarebbevi mai in alcun mortale una virtù superiore
alla parola, una virtù esercitantesi imperiosamente dall'anima loro
sopra l'anima altrui, cosicchè mentre, se bene osservansi, i loro
discorsi nulla abbiano di trionfante, nondimeno chi li ha pronunciati
trionfa? Tali certo dovevano essere gli Apostoli. Il mondo conosceva
oratori più eloquenti di loro, e tuttavia il mondo, benchè riluttante
alla loro dottrina, l'abbracciava. Quando quella virtù, superiore alla
parola, opera non solo sopra i rozzi, ma sopra coloro che lungo uso di
ragionare e lunga superbia ha fatto astuti, è impossibile non
riconoscervi un'efficacia maravigliosa, un dono segreto di quel Dio che
si comunica ad alcuni eletti perchè adempiano il voler suo in guise
straordinarie.

Siffatti pensieri volgeansi nella mente di Federigo mentre Guglielmo
favellava, ed erano un'ispirazione celeste che lo stimolava a non
resistere alla grazia. Ma niuna ispirazione costringe. Federigo sentì
l'incanto amabile e gagliardo della santità apprendersi da lui come la
presa della mano paterna sul figliuolo temerario in mezzo a' dirupi. Ma
egli era a quel grado d'orgoglio, in cui l'uomo si vergogna di non
essere costante nella malvagità, e senza avere consultato altro che
inique passioni, dice d'aver consultato e ragione e coscienza, e si
forma una grandezza infernale ed illusoria ch'egli scambia coll'eroismo.
Allora non evvi alcuna verità che non si travolga, alcun principio
evangelico che non si profani, torcendolo a conclusioni scellerate.

--_I franchi consigli della religione e dei suoi ministri!_ disse
l'imperatore. Egregiamente! Appunto quelli mio caro abate, mi sforzerò
di seguire. La religione comanda di recidere le membra infette,
piuttosto che di lasciar perire l'intero corpo. Essa vieta di fomentare
l'iniquità tollerandola, laddove m'è facile estirparla. Estirpare Milano
m'è facile, lo vedrete, lo vedrete.

--Deh, ve ne scongiuro, dissegli Guglielmo, ritardate almeno
l'esecuzione di questo tremendo disegno! Fate più lungo esame;
spogliatevi prima d'odio, accostate l'anima vostra a quel Dio che sulla
terra rappresentate. Ho fiducia che, se lo interrogate, egli non vi dirà
d'estirpare Milano. Egli forse vi mostrerà, che una seconda clemenza, è
per ottenere l'effetto non ottenuto dalla prima, e che da questa
clemenza, e non da severi castighi, pende la pace delle generazioni
avvenire.

--Abate di Staffarda, voi ed io consulteremo ancora il Signore, per non
errare ne' nostri giudizii. Vedrete che egli dirà a me «Estirpa»; e a
voi «Rassegnati!»

Lo salutò con un cenno di mano; salutò nello stesso modo il conte; e se
ne andò. Guglielmo mosse un passo, quasi per seguirlo. Federigo gli
disse imperiosamente:--Restate.--Passando nella sala sottoscrisse le
lettere che gli presentarono Arnando e Rinaldo, e si ritirò fremendo
nella sua stanza.

Il Conte di Biandrate, tutto commosso, disse a Guglielmo:--Uomo di Dio
voi avete adempiuto un gran dovere! Possa il duro cuore di Federigo
approfittarne!

Indi sentendosi alquanto sollevato, chiamò uno scudiere, e volle che i
due monaci andassero a dormire.

--_Sit nomen Domini benedictum_, disse frate Uguccione.




CAPO VI.

_La Distruzione di Milano._


Sorgeva l'aurora del giorno 19 Marzo; e già arrivavano da Pavia i messi
imperiali, latori ai consoli di questo fiero comando:

--«Noi Federigo, per la grazia di Dio, Re di Germania e Imperador de'
Romani, intimiamo a tutti coloro che sono nella città di Milano, maschi
e femmine, di uscire nel termine d'otto giorni, con ciò che possono
portar seco.»

In pochi istanti l'orribile novella fu nota a tutti i cittadini, e
l'aere echeggiò di lamenti e di maledizioni. Alcuni, svegliandosi non
volevano credere ciò che udivano, e speravano di sognare; poi convinti
della realtà, non poterono sostenere questo colpo e impazzirono; altri
furono uccisi dall'eccesso del dolore; altri si svenarono per essere
almeno seppelliti nelle rovine della loro patria.

Le porte della città vennero immediatamente aperte. Un banditore fu
spedito dai consoli sovr'ogni piazza e per ogni via, perchè si
sollecitassero i cittadini ad obbedire, e si raccomandasse loro il buon
ordine, e la mutua carità in sì alta sventura. I consoli stessi, più
memori del pubblico bisogno che delle domestiche loro angosce, si videro
tutto il giorno in più luoghi della città arringare il popolo e pregare
che niuno s'abbandonasse ad inutile disperazione, affinchè almeno i
vincitori non disprezzassero i caduti.

Un numero grande di Sacerdoti si sparse per ogni dove, col Crocifisso in
mano, a ricordare che era giunto il tempo d'imitar il divino maestro,
immolato dalla ferocia delle passioni umane. Le esortazioni veniano
spesso soffocate dal pianto de' medesimi esortatori, e non s'udiva
allora che una voce: «Oh Milano! oh infelice Milano!»

Quindi ripigliavano quelli a predicare il Dio dei dolori e la brevità
delle sciagura mortali, e l'alterno sparire di tutte le grandezze che
per un tempo abbelliscono la terra. Simili verità non sono mai sentite
così profondamente come nelle afflizioni generali. Ma il grido: «Oh
Milano! infelice Milano!» torna a scoppiare; e quelli che alzavano il
Crocifisso per invitare a rassegnazione, ripeteano di nuovo anch'essi il
grido degli altri.

V'ebbe taluno, o perverso, o dissennato che assalì con vituperio e
percosse i consoli ed i sacerdoti urlando non esservi Dio, non esservi
giustizia, non esservi se non violenza e stoltezza e dolore. Tali
bestemmie erano in sì turpe dissonanza col pensiero comune, che il
popolo n'era empiuto di spavento, come se l'inferno per accrescere la
desolazione della triste città vi vomitasse i suoi mostri. Allora presi
da furioso zelo, gl'inorriditi si scagliarono sui bestemmiatori e li
fecero a pezzi. Immense furono le ricchezze abbandonate. Gran numero di
sventurati, sformandosi a portar fardelli superiori alle loro forze,
stramazzavano pe' trivi e calpestati dalla folla perivano, o non
trovavano più il fardello loro, o ne prendeano un altro o sdegnavano di
più nulla prendere ed usciano privi di tutto; quali muti, quali urlanti,
quali lagrimando in silenzio.

Il maggior numero di coloro che avevano pargoletti, od infermi parenti
moveano dalle loro case tenendoli per mano, e portando addosso i
bagagli: ma com'erano in mezzo alla moltitudine, o l'infermo o il
fanciullo stentava a reggersi in piedi, quelli gettavano via la roba e
si caricavano questi sulle spalle.

Tutti coloro che giugneano ad una porta della città voleano ancora
toccarla, e sclamavano miseramente--«Addio! addio!»--e questo angoscioso
saluto ripeteasi di continuo da tutti gli uscenti e prolungavasi per
lungo tratto fuori delle mura. Vane erano le cure dei più generosi
cittadini perchè quella moltitudine sgombrasse con ordine. Da mane a
sera affollavasi la turba alle porte, e quanta più ne partiva, tanto più
densa parea quella che rimanea. Dopo i tre o quattro primi giorni, la
popolazione era tuttora sì numerosa, che nacque in molti il timore di
non aver campo ad uscire entro il termine decretato. Allora, immaginando
che coloro che rimarrebbero sarebbero passati a filo di spada dai
saccheggianti od arsi colle loro case, l'ansia d'uscire divenne
frenetica. La quantità de' soffocati e de' pesti nella turba fu
spaventevole, ad onta che le mura fossero state rotte, onde aprire più
largo varco a' fuggenti.

Negli ultimi due giorni restavano pochi nella città, la maggior parte
infermi o storpi! senza aiuto. Decisi dapprima di non partire da' loro
tetti e di lasciarsi trucidare, il terrore della morte aveali poscia
scossi e consigliati di trascinarsi allo scampo.

I principali cittadini si ricoverarono a Piacenza, a Brescia e presso
altre genti amiche. Non mancarono tuttavia molti che trassero a Lodi, a
Pavia ed a Como, ove l'enormità della loro sventura li fece compiangere
ed accogliere umanamente da coloro, che poco prima erano loro nemici
accaniti. La plebe si sparse fuori della città a' monisteri di san
Vincenzo, di san Celso, di san Dionisio e di san Vittore, e ne' vicini
contorni.

Malgrado sì lunghi esperimenti della efferatezza del Barbarossa, le
lusinghe della speranza viveano ancora nel cuore di tutte quelle
migliaia d'addolorati. Non parea loro inverosimile che l'Imperatore pago
del recato spavento desse finalmente adito alla clemenza, e, permutato
il castigo in forti somme di denaro, li lasciasse ritornare alle case
loro. Vana lusinga! All'alba del dì seguente Federigo, accompagnato da'
cortigiani e dalle infinite sue schiere, mosse verso la città da lui
maledetta. Egli v'entrò da porta Ticinese, ed uscì dall'opposta,
abbandonando la ricca preda all'avidità dell'esercito. Chi può dipingere
la gara di tanti rapaci? Palazzi, case, emporii, botteghe, tutto fu
invaso, tutto fu spogliato. Neppure le chiese furono risparmiate:
l'abbondanza de' sacri arredi che i profanatori si divisero non fu
computabile. Un'antica opulenza, e la pietà di migliaia di uomini
aveanli accumulati: e tutto fu in breve dissipato! Narrasi che trovati
in tale giorno i corpi creduti de' tre Magi, Rinaldo Arcivescovo di
Colonia li abbia fatti prendere, per quindi mandarli alla sua diocesi
ove tuttora si venerano.

Durò più giorni il saccheggio, e ancora i palpitanti cittadini speravano
di riavere almeno i loro nudi tetti. Ma il barbaro editto della totale
distruzione di Milano uscì finalmente. I Cremonesi furono destinati ad
atterrare il sestiere di porta Romana: i Lodigiani quello di porta
Renza; i Pavesi quello di porta Ticinese; i Novaresi quello di porta
Vercellina; i Comaschi quello di porta Comacina; e gli abitanti del
Seprio e della Martesana quello di porta Nuova. Furono tutte mani
italiane quelle che distrussero la regina delle province Lombarde, una
delle più belle e più grandi città dell'Italia. E niuno si ritrasse
dall'opera nefanda. Che anzi, essi, essi furono che dimandarono questo
ministero per soddisfare alla loro scellerata vendetta. E non solo il
dimandarono, ma lo comprarono offrendo migliaia di marchi d'argento!

Un'infinità di furibondi s'avventò con martelli e picconi al
diroccamento; e per terminare più presto, venne appiccato il fuoco in
molte parti della città. In pochi giorni la ruina fu compiuta.

Una sera l'innumerevole popolo, disperso qua e là pe' borghi e per la
campagna tenea le ciglia lagrimose sovra alcuni avanzi di quelle care
mura, di quelle superbe torri, di quelle venerande basiliche, ed ahi!
rammaricavasi di non doverle più vedere il mattino seguente. Il sole
tramontava sanguigno, velato dai globi di fumo che sorgeano dalle
rovine. Il crepuscolo fu breve: un denso tenebrore circondò quelle
indistinte moli; le fiamme stesse eransi abbassate e ardeano covanti pe'
tetti.

«Oh Milano! oh dolce patria! gridarono i miseri con disperato lamento.
Addio! addio! Non ti vedremo mai più! mai più!» E quel _mai più!_ sonava
così angoscioso e così pieno d'affetto, che a molti de' nemici,
udendolo, sgorgarono le lagrime. E mentre echeggiava per l'aere
quell'orrendo _mai più_, il campanile della metropolitana, ch'era il più
alto edifizio della Lombardia e mirabile per la sua vaghezza, precipitò
con grandissimo fracasso, e rovesciatosi sovra la chiesa, atterrò la
massima parte di essa.

Dopo un lungo «Ah!» successe un silenzio che fece drizzare i capelli
allo stesso Imperatore. Pareva il ritorno del nulla, dopo la distruzione
del creato.

Il giorno appresso, Milano non era che un monte di pietre; e la rabbia
degli esterminatori non era cessata. Quelle pietre si trasportarono con
furore sinchè furono disperse, sinchè il suolo fu nudo, e la città parve
non essere stata mai. Sole rimaneano qua e là, come stupite di se
medesime alcune chiese depredate, quali affatto intere, quali soltanto
danneggiate dall'incendio e da caduta di fabbriche vicine.

Quando furono sgombre le macerie della città, fu veduta più giorni una
moltitudine di sfrenati banchettare e danzare cantando le glorie di
Barbarossa e dei Lombardi suoi compagni di vittoria, e giurando per sè e
pe' loro nipoti di mantenere osservato in eterno il cesareo decreto, che
Milano non si rifabbricasse mai più.

Non cessavano le esecrande orgie neppure negli orrori della notte; e chi
da lontano mirava l'agitarsi delle fiaccole, e ascoltava le abbominevoli
cantilene credea di vedervi, mista a que' forsennati, una turba di
spiriti maligni, che giganti or passeggiavano, or balzavano per aria, or
fuggivano uno spirito più grande di loro, l'angiolo di Milano; il quale,
prostrato a piangere sulle rovine, a quando a quando sorgeva, ed
offuscava col fulgore delle pupille la luna e le stelle, e roteando una
spada di fuoco sconfiggea i satelliti d'inferno.

Forse ad alterare le fantasie degl'infelici, e a far vedere apparizioni
celesti contribuivano certe urla ferine, che prima non s'erano intese
mai così moltiplici, così addolorate, così orrende. Erano le urla di
numerosi branchi famelici, che percorrevano uniti la solitudine, e
accresceano la propria rabbia urlando, e divoravano cadaveri insepolti,
o sentendoli al fiato sotterra li disseppellivano per cibarsene, ed
inseguivano spaventosamente i vivi; sicchè bisognò alfine dar loro la
caccia, ed a poco a poco distruggerli come bestie feroci.

Fu chi lasciò scritto che Federigo fece sul suolo della sterminata città
condurre l'aratro e seminar sale. Certo è che egli, dopo avere
assaporata la crudele sua opera, assistendo a quella desolazione, ebbe
l'impudenza d'insultare ancora a tanta miseria, presentandosi con gran
pompa, nella domenica delle Palme, ai divini officii della Basilica di
Sant'Ambrogio.

E niuno fu che gliene vietasse il passo, come già fece il magnanimo
Santo in quella medesima città (e forse alla porta del medesimo tempio)
all'Imperatore Teodosio che sordido di strage voleva appressarsi agli
altari! Ma Uberto, successore del gran Vescovo, fuggiva l'ira di
Federico in terre lontane, e tutto il clero fedele era dissipato.
L'Agnello di propiziazione veniva offerto dalle mani scellerate d'un
antipapa: la parola di Dio era pronunciata dal sanguinario Rinaldo
Arcivescovo di Colonia, i circondanti prelati e sacerdoti erano
scismatici e ribelli al legittimo Pontefice. La pia Beatrice si disse
ammalata e non volle aver parte a tale profanazione.

Federigo avrebbe pur quivi celebrata la Pasqua, ma Beatrice negò
d'intervenirvi, ed egli fermò di celebrarla in Pavia. Non potè ella
negarvi la sua presenza, ma volle che la Messa fosse detta da Ottone zio
dell'Imperatore, Vescovo di Frisinga; il che fu a disdoro dell'antipapa.
Folta copia di Vescovi, d'abati, di marchesi, di conti e d'altri baroni
vi concorse.

In questo solenne giorno, Federigo si mise in capo la corona che da due
anni non portava, per giuramento fatto di solo ricingerla, domati i
Milanesi. Alla Messa successe un convito dato a' più intimi: la
riverenza del giorno pasquale non consentiva maggiore baldoria.

Più lauto festino fu imbandito il dì seguente. Vi s'assisero gli augusti
sposi colla corona, i Vescovi settatori dello scisma di Vittore, i
principi tutti ed i consoli della città colle varie insegne del loro
grado. L'abate di Staffarda, benchè invitato non comparve.

Sedeanvi pure molte gentili donne de' più illustri casati, vestite di
magnifiche vesti di damasco o di broccato, con corsetti di stoffa d'oro.
Candidi finissimi veli pendeano dietro le spalle, fermati sulle chiome
da fila d'oro, o da eleganti borchie ricche di gemme. Tutte aveano in
orecchini, collane, smaniglie ed anella, tesori mirabili proporzionati
allo splendore delle famiglie.

Al suono di guerresca musica portaronsi le prime vivande da un gruppo di
cavalieri, rappresentanti colle loro diverse fogge di vestire e con
ingegnosi ricchissimi emblemi i diversi feudi dell'Impero. Ciascuno
porgendo il suo piatto diceva qualche motto cortese in omaggio
all'augusta coppia. Successe a que' suoni un'armonia più soave, ed
allora vennero portate le frutta da cento damigelle figuranti le varie
città e i diversi contadi de' dominii patrimoniali di Federigo, vestite
con gran ricchezza a foggia qual di matrona, qual di forese e tutte
incoronate di fiori. Mescolavasi a quel coro una turba di vaghissimi
fanciulli, i quali significavano gli angioli delle città e delle
castella; e ciascuno sollevando sopra il capo in leggieri vasellami
d'oro e d'argento ogni sorta di confetti andarono a deporli sui deschi.
Sì le donzelle che i garzonetti dissero del pari il loro motto
d'omaggio.

Al convito successero magnifiche danze che durarono l'intera notte.
Beatrice era sparita. Simili feste, insultanti all'eccidio di sì nobile
città e al dolore di tanti infelici, metteanle spavento.




CAPO VII.

_La pia Imperatrice._


Entrando Beatrice ne' suoi appartementi, fu sorpresa di trovare
nell'anticamera Guglielmo. Questi le s'inchinò e disse:--Il cuor mio
presagiva che la maestà dell'Imperatrice sarebbesi presto ritratta da
quelle gioie.

--Gioie? soggiunse ella con voce d'onesto rimprovero e scotendo
mestamente il capo.--Ma, se non erro, voi siete l'Abate di Staffarda.

E com'egli abbassava la fronte assentendo, ella ripigliò con figliale
verecondia.

--Conviene, o Abate, che vi sieno assai poco in pregio le donne perchè
da tante settimane che vivete presso noi, non vi siate mai mostrato al
nostro sguardo. Ora forse il vostro beato maestro vi susurrò finalmente
all'orecchio, che un suo degno discepolo, quale voi siete, è il
benvenuto presso Beatrice di Borgogna.

San Bernardo essendo pure di Borgogna, Beatrice lo venerava con
particolare affezione. Nel chiamarsi poi col suo semplice nome di
battesimo ella parve inoltre dire: «La corona che mi vedete in capo, non
m'ispira nessun senso di alterezza e di fasto. Io sono Beatrice, educata
in costumi più soavi e più pii di quelli, onde le imperiali nozze mi
circondarono. Io sono innocente di queste abbominevoli pompe, come degli
eccidii ch'essi festeggiano.» Guglielmo intese ch'ella significasse
tutto ciò ed altre nobili affezioni ancora. Egli era di quegli uomini,
che, non si sa per qual magia, leggono più in un'occhiata ed in certi
atti muti, che altri in un volume: uomini pericolosi quando sono
malvagi, ma sommamente utili, quando buoni, perchè sanno identificarsi
in pochi istanti con un altro e capire i suoi bisogni, e rendere
sincerità per sincerità, amicizia per amicizia, ed oh quanto ciò solleva
un'anima gentile, che geme fra anime di più basso ordine, e ne cerca una
simile alla sua!

Anche Beatrice possedea quel privilegio de' pochi: di leggere molto in
uno sguardo. Guglielmo aveale appena detto che egli bramava udienza da
lei, ed ella indovinò tosto essere venuto l'uomo di Dio a proporle
qualche buona azione.

--Oh, venite, venite! risposegli premurosamente l'Imperatrice, ed
introdottolo in una vicina sala, ella passò colle sue dame in altra
stanza ove depose la corona e le magnifiche sue vesti. Indi in breve
tornata in più modesto abbigliamento, senz'altra compagnia, che
d'Ernesta di Sassonia sua congiunta, s'assise ed accennò all'Abate il
seggio vicino. Egli le parlò così:

--La vostra carità, augusta donna, non ha d'uopo ch'io la stimoli ad
accorrere in aiuto, dove i miseri sono tanti e dove anche
un'Imperatrice, facendo quanto più può, dee pur troppo sentirsi povera.
Ma nel numero infinito di quei miseri, mi sono imbattuto in persona, a
cui la protezione di debole vecchio, qual son io, non basta. Avrei
invocata quella del marchese mio signore, s'egli per la necessità della
guerra, non fosse ridotto a tutto consacrarsi al servizio del monarca, e
a vivere più da soldato che da principe. La desolata vittima per cui
domando asilo e difesa, è del vostro sesso, o Beatrice; è una fanciulla
virtuosa: i suoi genitori sono amici miei ed amici del cuore.

--Deh, ricettiamola dunque, o padre! E siate benedetto d'esservi
ricordato che fra le sorelle degli sventurati è anche Beatrice! chi è,
dov'è quella fanciulla?

--Oh Imperatrice! La storia de' suoi dolori non è breve.

E qui prese l'Abate a narrarle succintamente ciò che al lettore è già
noto; e poi aggiunse che quando la casa di Berengario da Sant'Ambroggio
fu atterrata dal popolo sedizioso, Rafaella ferita e la vecchia Alberta
si trovarono ridotte alla mendicità. Giacchè Berengario avendole
smarrite nel primo giorno, disperò troppo presto di rivederle; sì che le
meschine, perdendo lui, non ebbero più sostegno. Alberta ricorse ad
alcuni consanguinei, ma la fame aveali induriti. La respingeano con
villania, scandolezzandosi che in tempo di tanta scarsità di cibo,
avesse la stoltezza di tener seco una straniera. Taluno le dicea:
Dividiamo il nostro tozzo di pane con voi ma cacciate colei che non è
del nostro sangue.--Ed Alberta, piuttosto che separarsi dalla derelitta,
tornava a discendere le invano salite scale, e si ponea con quella nelle
vie a piangere ed a porgere vergognando la mano a' passeggieri. Molte
erano le donne di civile condizione ed anche nobilissime, che
mendicavano. Distinguevasi dalla qualità e nettezza delle vesti, e dalla
timidità della voce e del contegno. Nè prendevano coraggio al mendicare,
se non dalla speranza di conservarsi al marito ed ai figliuoli. Ma
Alberta ignorò lungo tempo, come tante altre, d'essere l'unica
superstite della sua famiglia.

Errando con essa Rafaella per quella vasta città, invano furono cercate
da Manfredo, invano da Guglielmo. Ed allorchè fu pubblicato il funesto
bando contro Milano, uscirono dalle mura colla moltitudine e rimasero
tra i più destituiti di soccorso, sulla piazza del monistero di san
Celso.

--Aggirandomi oggi, proseguìa Guglielmo fra quel popolo di desolati, una
fioca voce ferì il mio orecchio «Abate di Staffarda! Guglielmo!
Guglielmo!» Era dessa, la povera Rafaella! altre volte un angiolo di
bellezza! ora dimagrata, pallida, sostenevasi appena. Tuttochè sì
cangiata, la ravvisai. Mi feci aprire il varco dai circostanti e giunto
ad essa, la dimandai del perchè e del come si trovasse colà e piansi
all'udirne le cagioni. Ella mi chiese de' genitori, e risposi che aveano
ricevuta la sua lettera, e ch'io era venuto per lei. Quando ebbi da essa
e da Alberta inteso le loro vicende, dissi: l'augusta, l'ottima Beatrice
degnerà farsi madre della derelitta.

--Oh, sì, buon vecchio! sclamò commossa l'Imperatrice. Io sarò madre
dell'infelice Rafaella. Perchè non l'avete qui tosto condotta essa ed
Alberta?

--Sia ringraziato il Dio degli afflitti! disse Guglielmo alzandosi. Quel
Dio è anche quello delle Imperatrici, o donna. Egli, egli rimunererà le
vostre virtù! Se vi piace vado senz'altro indugio a dare il lieto
annunzio alle vostre protette, e condurle alla vostra presenza.

--Andate, andate, disse l'Imperatrice; e ciò dicendo, ella chiamò un
paggio ed imposegli di seguire l'Abate, e di provvederlo di scorta e di
qualunque altra cosa gli bisognasse.

L'Abate nel partire intese che Beatrice, voltasi ad Ernesta, ripetea
mestamente quel detto: Il Dio degli afflitti è anche quello delle
Imperatrici! E vide che ella guardava dalla finestra verso la parte
opposta, oltre il cortile, donde veniva col suono delle danze, quello
della voce d'un impudente giullare, cantante imprecazioni alla città
distrutta, e vigliacche lodi all'invitto esterminatore. Traversando il
cortile, e udendo che all'infame inno seguiano romorosi applausi de'
festeggianti, l'Abate disse tra sè, e non errava:

--Quegli applausi t'inorridiscono, povera Beatrice! e forse ti fanno
piangere amaramente sulle colpe dell'indegno tuo sposo!

Non andò guari che Guglielmo si fece annunciare. Egli fu tosto
introdotto colle compagne. Queste si gettarono a' piè dell'Imperatrice,
ed ella benignamente rialzandole, abbracciolle e disse a Rafaella:

--Rincoratevi, buona giovane, la sventura vi perseguitò molto; avete
diritto ad un po' di pace, e spero che la godrete d'ora innanzi.

Poi voltasi ad Alberta:--E voi pure perseguitò molto la sventura; quelle
perdite vostre che potrò ristorare saranno ristorate.

Accennò quindi loro Ernesta di Sassonia, e disse alle ospiti la virtù di
questa principessa, alla cura della quale era lasciato il provvederle
d'ogni occorrente.

--Or siete in casa vostra, ripigliò.

--Senza neppure conoscerci? sclamarono quelle commosse di gratitudine.

--V'ingannate; l'Abate di Staffarda mi parlò di voi; e chi merita la
stima di tali uomini merita anche la mia.

Dopo ciò, interrogata Rafaella sopra le patite sventure, questa narrò
con modestia e candore i felici giorni, che già passava al lato de'
genitori, e toccò degli infelicissimi che seguirono. Soggiunse che, le
vettovaglie essendo scarsissime nella moltitudine di popolo, in cui dopo
la distruzione di Milano, si trovarono, alcuni Religiosi faticavano a
radunare soccorsi ed ivi portarli, e fra questi religiosi erale apparso,
con alta sua sorpresa, l'Abate di Staffarda, il quale carico d'una
bisaccia, e accompagnato da un monaco più carico ancora, distribuiva
pane ai famelici. Il monaco suo compagno mi confessò (proseguì Rafaella)
che per fare in tutti questi giorni tali elemosine, si condannavano
ambedue al più rigoroso digiuno.

--Ma si può dare un indiscreto ciarliere, come frate Uguccione? pensò,
arrossendo, il santo vecchio.

Beatrice conobbe dal linguaggio di Rafaella che la sua educazione, ad
onta dell'oscura nascita, era gentile; ma ciò che in lei più le piacque
fu la tenerezza, colla quale parlava de' genitori e del fratello, e la
gratitudine sua sì espressiva eppure sì dignitosa verso chi la
beneficava. Il volto di lei spirava ad un tempo innocenza ed abitudine
di pensieri elevati. Sparito era il vermiglio delle guance, ma il
pallore che le copriva, mentre non ne scemava la bellezza, induceva
anche a pietà ed a rispetto. Al primo istante l'Imperatrice erasi
soltanto proposto di proteggerla, per farla ritornare con sicurezza nel
seno della famiglia; ma ascoltandola e mirandola, sentia sorgere maggior
desiderio di consolarla e di contribuire alla sua felicità. Ella
riflettè con rincrescimento fra sè, che niuna delle dame che la
servivano sembrava così capace di retribuire confidenza per confidenza,
di vincolarsi con generosa e piena dedizione ad una vera amica. Ernesta
era tra le migliori che la circondavano, ma la sua amicizia parea fredda
all'anima ardente di Beatrice.

Venne a Beatrice il pensiero che la Provvidenza le avesse condotta
Rafaella, perchè trovasse in lei ciò che non avea mai trovato in altra
creatura: un cuore nè più debole, nè più forte del suo, un'immaginazione
uguale, un simile bisogno di vita interna, di dolce mestizia e di
religione; ma non nella solitudine assoluta e non nella compagnia di
anime dissipate o avare d'affetto.

Due o tre volte respinse quel pensiero, dicendosi che Rafaella amava
troppo i genitori, nè potea esser contenta lontana da loro; e fors'anco
dicendosi che una Imperatrice può essere biasimata se non elegge le sue
famigliari fra persone d'illustre nascimento. Oh quanti penosi doveri,
quanta severità di decoro, quanta freddezza impone un diadema! Ciò ben
sapea Beatrice: ma ne' colloqui ignorati com'era questo, godea di
nascondere la maestà del grado e d'avvicinarsi agli inferiori. E quando
negl'inferiori scopriva sotto l'amabile velo della loro umiltà, una
grandezza di sentimenti che li facea degni di stima, oh con qual
dolcezza, con qual sincera cordialità li onorava!

Alfine s'alzò, e presa per mano Rafaella:--Qui presso è la stanza tua,
le disse. Io sono tua madre, seguimi.

Sorrise a Guglielmo. Questi s'inchinò, benedisse la soccorritrice e le
soccorse, ed uscì asciugandosi gli occhi e dicendo al Signore:--Tu
affliggi gli uomini per nobilitarli, e ti ricordi del loro dolore; e le
consolazioni che appresti sono pur molte!

Per qualche tempo Rafaella stette ignorata a corte. Villigiso occupato
da cure guerriere non ebbe contezza di lei. Il solo Manfredo informato
da Guglielmo delle vicende di lei, venne a vederla e si congratulò assai
che fosse uscita salva da tanti pericoli. A lui consegnò Rafaella una
lettera pel padre, nella quale gli partecipava quanto era accaduto.
Berardo, non molto dopo, rispose alla figlia col più tenero affetto,
raccomandandole caldamente d'usare a favore del fratello prigioniero la
buona sorte ch'ella aveva d'esser al fianco dell'Imperatrice. Ma non era
d'uopo stimolarla a ciò. L'Imperatrice passava con lei ogni giorno
alcune ore di confidenza, e sempre più le si affezionava; e Rafaella non
desisteva dal supplicarla di parlare a pro d'Eriberto all'Imperatore.

Più volte Beatrice l'esaudì, ma indarno. Federigo stava più immoto che
mai nel pensiero di usare rigore, dacchè il feroce esempio dato contro
Milano sortiva i successi da lui più bramati. Brescia, Piacenza e ad una
ad una tutte le altre repubbliche dianzi pertinaci nell'indipendenza,
s'affrettavano ad umiliarsi e a comprare il perdono con somme
esorbitanti di danaro, con ismantellare le mura, colmare le fosse,
rendere le castella, ricevere i podestà e promettere di guerreggiare a
servizio dell'Imperatore, non solo negli affari di Lombardia, ma fino a
Roma e nel regno di Sicilia, s'egli lo imponesse. Turisendo da Verona fu
l'unico che negasse di curvarsi dinanzi agli stendardi imperiali, e
dalla rocca di Garda, ov'era chiuso, tentasse scuotere a nuova baldanza
le cadute città.

Federigo insuperbito da tanti trionfi, credea facile a superarsi gli
ostacoli che rimaneano al soggettamento dell'intera Italia. La sua folle
ebbrezza ascese a tal segno ch'egli non dubitò di dare in feudo a'
Genovesi la città di Siracusa ch'egli non avea, nè poscia ebbe mai, ed
altri futuri possedimenti immaginarii[4].

  [4] _Siracusanam civitatem cum pertinentiis suis et ducentas
  quinquaginta caballarias terrae in valle Nothi, etc. in
  unaquaque civitate maritima_, quae propitia Divinitate a nobis
  capta fuerit _rugam unam, eorum negotiatoribus convenientem, cum
  ecclesia balneo, fundico et furno, etc._ (V. Annali d'Italia del
  MURATORI).

Mosse egli alquanto dopo, con poche delle sue forze in Romagna, e
l'animo cadde pure a Bologna, Imola, Faenza, che tosto furono imitate
dalle città vicine. Un conquistatore abbastanza forte da compiere lo
sterminio d'una città principale come Milano non ha più bisogno, per
alcun tempo, se non del suo nome per soggiogare tutto ciò ch'egli
minaccia. Se l'orgogliosa fiducia di Barbarossa fosse stata durevole,
s'egli avesse osato di portare il suo intero esercito nel mezzodì della
penisola, e fors'anche soltanto di percorrerla con poche falangi armate
d'accesi tizzoni, è verosimile che niuna opposizione sarebbe stata
gagliarda, e lo stesso Re di Sicilia avrebbe perduto il suo Stato.

Forse ciò che fe' titubare l'arrogante Federigo e salvò l'Italia da sì
piena invasione fu una cosa che parea di piccolo momento; la ostinata
difesa cioè d'un uomo solo in Lombardia, di quel Turisendo che,
schernito come un pazzo dall'invitto domatore di provincie, pure
segretamente era temuto. A cagione di esso convenne lasciare buona parte
dell'esercito nell'Alta Italia, e Federigo s'innoltrò a mezzogiorno con
tanta lentezza e diffidenza, che lo spavento comune ebbe tempo ed agio
di cessare alquanto. L'audacia di Turisendo era sì straordinaria, che
Federigo non potea riputarlo privo di grandi appoggi. E siccome questi
non apparivano, egli li sognava in macchinazioni di principi del suo
seguito, i quali se gli fingessero amici. Il conflitto avvenuto nel
campo tra le diverse schiere imperiali nella resa di Milano avea a' suoi
occhi una misteriosa significazione. Turisendo a parer suo era il
ministro d'una forte volontà di molti, d'una congiura tanto più
formidabile, quanto più sfuggente all'indagine. Fra i prigioni lasciati
in Pavia perchè scoprissero le fila della sospettata trama, alcuni erano
stati altre volte in intima relazione con Turisendo; e ciò rinforzava i
sospetti. Nè quindi alcuna misericordia era possibile per Eriberto, o
per qual si fosse di quegl'infelici, se non col farsi rivelatori
d'importanti segreti.

Per colmo di sventura, l'Imperatore avendo conosciuto nel sire di
Mozzatorre un'anima feroce quanto la sua, l'aveva da Bologna mandato a
Pavia, perchè accelerasse l'inquisizione de' rei e le condanne.

Villigiso aveva una lettera di Federigo per l'Imperatrice, ma ella se la
fece lasciare e non volle vederlo. Sapendo egli ch'ella non viveva tanto
segregata, che non accogliesse molti altri cavalieri, l'esclusione avuta
lo perturbò; ed esploratone il motivo, pervenne ad aver contezza, che
Rafaella viveva ricoverata presso di lei.

Arse di rabbia ciò udendo, e cominciò a vendicarsi col vietare al
custode delle carceri di più permetterle, come aveva fatto sino allora,
di visitare alcune volte il fratello. Questa fiera proibizione accorò e
spaventò Rafaella. Ben vide la misera ch'Eriberto ed Ottolino erano
perduti se non riuscivasi a placare lo scellerato. L'abate di Staffarda
assunse dapprima di parlargli: ma Villigiso fu sordo. Lo zelo della
fedeltà e della giustizia sembrava animarlo tutto. Alla proposta di
rendere miti i giudici Villigiso si sdegnò, e disse inutile
l'intercedere, nè potervi esser clemenza per tali rei.

Riferita a Rafaella questa dura risposta, ella proruppe in lagrime e
scongiurò l'Imperatrice di non tralasciare alcun mezzo per salvare
Eriberto. L'Imperatrice stessa pensò allora di parlare al sire di
Mozzatorre, e lo fece chiamare a sè.

Venendo colui al cospetto di Beatrice, grande vergogna l'assalì,
nell'immaginare che avrebbe forse ivi trovata Rafaella. Nè mal
s'apponea. L'Imperatrice aveala voluta tener presente al colloquio,
parendole che al vederla si sarebbe dovuto destare nel malvagio una
confusione salutare.

Egli piegò il ginocchio innanzi l'Imperatrice e gettò un fuggitivo
sguardo sopra Rafaella, la quale fece molto sforzo a non lasciar
trasparire l'avversione ch'egli le ispirava.

L'Imperatrice gli disse:--Sire di Mozzatorre, la Provvidenza trasse
presso di me questa buona giovine, che voi conoscete. Ciò basta perchè
intendiate ch'io non ignoro il danno che cercaste di recarle. Ma siccome
un errore, per quanto sia grave non iscancella sempre in un valentuomo
tutta la sua virtù, nutro desiderio ad anzi fiducia, che la virtù vostra
sia tale da rendervi così sollecito della pace di questa giovine, quanto
foste corrivo a turbargliela. La sua pace dipende ora dal destino di suo
fratello. Sottraetelo dalla rovina; la vostra Imperatrice ve lo chiede.

Villigiso rispose:--La maestà vostra mi giudica benignamente, e non
s'inganna. Forse le parrei anzi più giustificabile, s'ella sapesse,
ch'io non avrei mai pensato a porre la figliuola di Berardo nel castello
di Mozzatorre, qualora, all'occasione d'un incendio, ella non fosse
stata rapita da masnadieri e portata a me da questi, per averne
guiderdone.

--Voglio crederlo, disse l'Imperatrice.

E Villigiso rispose:--Ma non sì tosto fu nel mio castello, che io da
Saluzzo, dove mi ritrovava, fui costretto a partire immantinente per
l'esercito. Imposi allora a' servi, ch'io reputava fedeli, di renderla
a' genitori; ma gli scellerati disobbedirono; nè di quanto avvenne
dappoi io ho colpa veruna.

Dicendo queste parole, Villigiso guardò Rafaella, e impallidì
sembrandogli di scorgere un amaro sorriso d'incredulità e di disprezzo.
Nomato di nuovo Eriberto dall'Imperatrice, Villigiso si scusò di non
poter far nulla per lui, allegando che l'ufficio datogli dall'Imperatore
non lo costituiva giudice, ma invigilatore sopra l'equità de' giudici.

--Sarei un fellone, soggiunse, ove dessi opera a distorre i giudici dal
pronunciare secondo la coscienza. Se Eriberto è innocente, i giudici nol
condanneranno. Quanto a me, bramo, più di così non posso dire, bramo di
salvarlo.--Egli pronunciò queste parole coll'apparente energia della
sincerità, e sembrava significare: «Non posso dirvi d'esser pronto a
salvarlo, s'anco egli sia reo, ma pur non dicendolo, il farò.»

L'Imperatrice prese un contegno meno freddo, e movendo un passo verso
lui:--Cavaliere, gli disse, non vi chiediamo promessa maggiore di quella
che fate, e l'espressione che ponete nel farla ci rassicura.

--Da voi pende il concedermi l'accesso al carcere d'Eriberto, soggiunse
Rafaella. Deh, appagatemi in ciò!

Villigiso esultò d'udirsi da lei pregato con sì supplichevole accento, e
disse che, sebbene tali visite fossero vietate a tutti i congiunti de'
rei, avrebbe provveduto perchè fosse soddisfatta. Beatrice lo congedò
con quelle parole di benignità che più sarebbero state atte con ogni
altro ad eccitare un'ambizione generosa; ma nell'ipocrita prevaleano
troppo i rei affetti ond'era viziata quell'anima.

La prima volta che Rafaella tornò a visitare Eriberto era accompagnata
da Guglielmo. Nol trovarono più nel carcere salubre, ove stava dianzi,
ma in orrendo sotterraneo, ove appena dall'alto penetrava debole raggio
di luce, e ove l'umidità era tale che le pareti gocciolavano. Il custode
disse essergli stato imposto questo mutamento, nè saperne il perchè.

Eriberto l'attribuiva ad artifizio de' giudici, per accrescerne le
angosce, e così indurlo a mercare la salute con supposte rivelazioni.
Nel luogo di prima egli avea il conforto di vedere in lontananza dai
cancelli l'amico Ottolino; d'udire il suo canto e di scambiare qualche
cenno o parola con lui. Qui invece la solitudine era piena. Oh quanto
orrenda parve anco a Rafaella, e per compassione di lui, e perch'era a
lei pur sì dolce il vedere dai cancelli Ottolino e udire la sua voce!

L'intenzione supposta da Eriberto ne' suoi tormentatori non era la vera
cagione del traslocamento. Villigiso voleva operare nuovo terrore in
Rafaella, e così farle sentire maggiore bisogno di sè. Ella intese
l'arte furbesca; e però tornata dall'Imperatrice proruppe in
dirottissimo pianto, scongiurandola di salvare il fratello, la cui sorte
vedeva oggimai disperata. Beatrice pianse con lei, e fremette d'aver
meno potere sopra l'animo dell'Imperatore, che scellerati simili a
Villigiso. Allora Rafaella, nell'impeto del suo dolore, manifestò
all'Imperatrice le sue angosce eziandio per Ottolino.

--Oh mia diletta, sclamò Beatrice, stringendola fra le sue braccia. Che
mai mi rivelarono quel tuo sguardo e quella tua voce affannosa! Tu ami
Ottolino? oh doppia sventura!

--Non oso negarvelo, ripigliò Rafaella, singhiozzando e nascondendo il
suo volto nel seno di lei: ma oh me infelice! me infelice!

--No, Rafaella! sclamò l'Imperatrice vivamente commossa. Avrò io assunto
indarno di fare la tua felicità? Tu non osavi di supplicare se non per
la vita del fratello; ma la sua e quella di Ottolino debbono esser
salve. Chiederò a Federigo questa grazia con tale e tanta insistenza,
che la strapperò a viva forza dal suo cuore. Domattina partiremo per
Bologna.

La partenza fu decisa. L'Abate di Staffarda l'approvò; e Villigiso udì,
il giorno appresso, con istupore, che Beatrice e Rafaella non erano più
in Pavia.




CAPO VIII.

_Ottolino._


Poco mancò che le trepide speranze di Rafaella non fossero tronche per
sempre. Imperocchè Villigiso non dubitando che l'Imperatrice fosse ita a
Bologna per impetrare clemenza da Federigo ai due accusati, divenne
furibondo e mosse ogni pietra, acciocchè ambidue venissero tosto
sentenziati come felloni ed autori della zuffa ingaggiata nel campo
cesareo. E il reo intendimento gli sarebbe riuscito, se Guglielmo non
avesse con preghiere e minaccie indotti i giudici a non eseguir nulla
sopra i due imputati, senza darne prima contezza all'Imperatore.

Beatrice giungendo a Bologna, fu ricevuta dallo sposo colle usate
dimostrazioni d'amore: ma quando ebbe aperto il motivo della venuta, e
riferite le colpe di Villigiso verso Rafaella, l'Imperatore s'accigliò,
quindi rispose:

--Se io dovessi punire tutte le pazzie de' miei guerrieri, non avrei più
chi militasse con me. Quanto ai due giovani, di cui mi parlate
m'informerò della loro condotta dai giudici, e dove sarà possibile userò
loro clemenza.

Il giorno appresso come Beatrice tornò a parlargli d'Eriberto e
d'Ottolino, egli le fece leggere il foglio che recava la sentenza
capitale pronunziata contro di essi e la risposta, colla quale egli
commutava loro la pena con quella del perpetuo carcere nel castello di
Gramborgo in Isvevia.--Più di questo, soggiunse, non mi è sembrato di
poter fare senza iattura della giustizia.

Questa fera notizia lacerò il cuore di Rafaella, se non che il sapere
assicurata la vita de' suoi diletti, la confortò pure a nuove speranze.
Quali furono pertanto le sue nuove angosce, allorchè dopo non molti
giorni intese che i due prigioni, insieme con altri, prima di uscire
d'Italia, aveano incontrato una squadra mandata da Turisendo, la quale
tentò di liberarli, e ad alcuni era riuscito di profittare del tumulto
della pugna, per fuggire! Più tardi le fu noto ch'Eriberto non era stato
degli avventurati, bensì Ottolino. Questi afflittissimo che l'amico
fosse rimasto fra i prigioni, appena potea gustare la dolcezza d'essere
libero. Egli mosse i suoi liberatori a nuovi assalti, ma il drappello
che conducea le vittime s'era rinforzato di numero, e rimase vincitore.
Ottolino si ritirò finalmente alla rocca di Garda, e fu accolto dal
capitano con amore.

La rocca veniva assediata ogni giorno più strettamente da Bergamaschi,
Bresciani, Veronesi e Mantovani comandati dal Conte Marquardo. Ottolino,
in parecchie sortite, ebbe opportunità di mostrare non minore prodezza
che senno; talchè traeva talvolta sè ed i compagni da pericolose
insidie, e rapiva vittorie che sembravano disperate. Natura avealo
inclinato al mestiere dell'armi, ed ora aumentavano il suo desiderio di
gloria due passioni divenute violente: l'ira contro Villigiso, e
l'amore, che le sventure e la lontananza di Rafaella rendeano vieppiù
vivo, fervido, immaginoso.

Ottolino, sebbene non immune da alcuni pregiudizii del suo tempo,
rendeasi nondimeno notevole per una vita dignitosa, pia e cristiana. Per
che tutti i suoi compagni lo amavano; e per quasi un anno, che durò
ancora l'assedio, ebbero campo di ammirare in lui, come possono unirsi
un animo altamente pio ed un esimio valore. Alcuni poi di loro, fatti
prigioni, ricantavano a' cavalieri di Federigo, e citavano con orgoglio
i suoi detti e i suoi fatti.

I versi del guerriero saluzzese pareano forse migliori che non erano a
cagione della stima che spandeasi dalle sue virtù. I trovadori li
imparavano e portavanli per diverse parti d'Italia; nè guari andò che le
sue cantiche furono note alla corte dell'imperatore. E chi le cantava
ridicea l'odio d'Ottolino alle male arti e a tutte le passioni volgari.
E Rafaella inteneriasi: e le dame la guardavano quali con occhi di
giubilo, quali con invidia: e Beatrice sorrideale, poi scrutava
coll'occhio i pensieri di Federigo, e vedea che pur fingendo di
applaudire, ne concepiva dispetto. Specialmente egli fremea, quando
Guelfo sclamava:--Bravo il mio Ottolino! hai fatto egregiamente a
spezzare le tue catene. In Gramburgo non avresti poetato così!

Federigo tralasciando per allora l'impresa di Puglia, era tornato
nell'Italia settentrionale; e benchè vedesse quanto il terrore tenea
mute le città vinte, non era senza sospetto per l'audacia stranissima
de' guerrieri di Garda, e per quella ch'indi sembrava potersi destare in
altre città. Nondimeno l'assedio progredì tant'oltre, che Turisendo
trovossi ridotto alla fame. Ma prima d'arrendersi volle fare un'ultima
prova, e mandò segretamente nuovi legati a Verona, a Brescia, a Piacenza
ed a Tortona. A quest'ultima andò Ottolino; e se quelle genti fossero
state pronte a sorgere insieme, Turisendo sperava di non essere
obbligato a cedere. Ma la sua speranza fu delusa; giacchè i soggiogati
prometteano di sorgere e niuno voleva essere il primo; sì che giunse il
giorno in cui Turisendo consentì a capitolare.

Il suo nome era sì formidabile, ch'egli ottenne d'uscire della rocca a
patti onorevoli. Egli ritirossi alle sue castella ne' monti del
Veronese; e i suoi compagni trassero in diversi luoghi, come meglio loro
venne concesso. Parecchi presero arme al servizio di Venezia, la quale
era in guerra con Ulrico Patriarca d'Aquileia. E fu allora che, assalito
il Patriarca per mare e per terra venne sconfitto e fatto prigione
nell'ultimo mercoledì del carnevale. Onde seguì quel ridicolo accordo,
che il Patriarca accettò per riacquistare la sua libertà: e fu di pagare
ogni anno in tributo al Doge dodici porci grassi e dodici grandi
pagnotte. E Venezia fe' statuto che a que' dodici porci e ad un toro,
figurante questo il Patriarca e quelli i suoi consiglieri, si tagliasse
ogni anno la testa nel giorno del giovedì grasso sulla pubblica piazza;
il qual uso durò sino al cadere della repubblica.

Dolse ad Ottolino, quando giunsegli a Tortona la notizia della resa di
Garda; ma ben avea veduto essere evento inevitabile, dacchè niuno osava
d'alzare gl'invocati stendardi. Frattanto ch'egli esitava a qual partito
s'appiglierebbe, e meditava se alcuna via se gli aprisse per rivedere
Rafaella; i Pavesi comprarono dall'Imperatore il diritto di smantellare
Tortona. Essi gli rappresentavano ch'era stata riedificata in obbrobrio
di lui; tuttavia egli non consentì che diroccassero altro che le mura.

Era un mattino, ed ecco venire precipitosamente a cavallo un profugo
Milanese il quale gridava:--Apprestatevi alla difesa, o alla fuga. Tutta
Pavia corre a questa volta, a sterminarvi!--Il tristo nuncio fu condotto
innanzi ai magistrati, e riferì loro d'essere uscito di Pavia nel
medesimo tempo che usciva la turba de' devastatori, e di precederla
quindi di poco. Sperarono i Tortonesi un istante ch'egli delirasse; ma
la sua favella e le sue lagrime erano tali, che spiravano fede; sì che
la città s'empiè di spavento e di grida miserande.

Non molto dopo una scolta, dalla cima d'una torre vide brulicare la
turba nemica, e gridò all'armi. Uomini, donne e fanciulli corsero
allora, gli uni a svellere le pietre dalle strade e portarle sulle mura,
gli altri ad assestarvi i mangani. Già una volta questo infelice popolo
avea veduta rasa al suolo la sua città, nè volgevano più che sette anni
dacchè i Milanesi l'avevano rifatta più bella di prima. E que' dolci
focolari, quelle superbe torri, quelle venerande chiese sparirebbero di
nuovo dalla faccia della terra? Questo crudele presentimento toglieva il
coraggio dal cuore di tutti, e fra le urla di disperazione udiansi
sclamare:--Sottomettiamoci a condizione che non si dirocchi l'intera
città!

I più bellicosi deploravano di non avere ascoltato gl'inviti che a nome
di Turisendo era venuto a fare Ottolino. Se Tortona si fosse mossa pochi
dì avanti, altre città l'avrebbero forse imitata; ed allora i nemici
assaliti da più punti, non avrebbero avute forze per distruggerla.
Ottolino fu consultato, e rispose:--Poniamoci in sulle difese, e se
l'intento de' nemici è di sterminare la città, moriamo prima che
cedere.--Le parole corsero per tutto il popolo, e questi gridò:--Sì!
sì!--Ma come prima giunsero i Pavesi, un orrendo prorompere
d'imprecazioni e di minaccie fu il massimo sforzo che fece il popolo.
Passato quell'impeto d'ostentazione, appena ebbe udito annunciarsi da un
araldo che l'Imperatore permetteva solo lo smantellamento delle mura e
l'abbassamento delle torri, i più avvisarono doversi cedere, piuttosto
che attrarsi maggiore danno. Fu dimandato giuramento a' Pavesi che non
saccheggerebbero, nè diroccherebbero alcuna abitazione, e questi lo
prestarono. Allora i cittadini abbandonarono le mura, e si raccolsero
ne' loro tetti e ne' loro templi a pregare Dio che la fede fosse tenuta.
Senonchè i capitani pavesi voleano tenerla, ma la turba non obbedì.
Antico odio ed avidità li spinse immantinente al saccheggio. Indi il
fuoco venne appiccato in varie parti della città; e gli oppressi
pensarono, ma troppo tardi a difendersi. Una feroce battaglia empì di
strage le rovine, nè una casa fu salvata. I vinti errando desolati per
le campagne, e volgendo il capo a mirare il luogo ove ieri stava la loro
patria, diceano:--Oh misera Tortona! Milano il cui possente braccio ti
rialzava dalla polvere, ora non è più.

Ottolino fremeva: il suo cuore era straziato dallo spettacolo di tanta
miseria. Non sapendo che farsi e pur desiderando di rivedere Rafaella,
prese le mosse verso Pavia, meditando tristamente sopra i mali onde
ingombra è la terra, e chiedendosi se brillerebbe mai lampo di felicità
per lui.

Dopo lungo cammino annottò, e sopravvenne pioggia dirotta: ond'egli
consigliossi di ricovrare ad un tugurio, ov'anco invitavalo la strana
cosa che era, per quei tempi, l'udir uscir di colà lieti viva e suoni di
strumenti nuncii di festa nuziale. Venne accolto ospitalmente e condotto
in cucina, perchè s'asciugasse e scaldasse al focolare. Ivi la madre
dello sposo gl'imbandì una fetta di polenta di miglio ed un bicchier
d'acqua, giacchè il vino era stato bevuto al povero banchetto di nozze.
Poi la buona donna invitollo a passare nella stalla, ove si ballava ed
ove il cavallo di lui era già allogato in un angolo, accanto alla vacca
ed all'asino. Ottolino ito nella stalla stupì vedendo la pienissima
gioia, cui s'abbandonava quell'innocente brigata; e poich'ebbe salutato
cortesemente la festeggiata coppia, s'assise sopra una panca, fra la
madre dello sposo, ed un vecchietto, nonno della sposa:--E' pare, disse
Ottolino, che le sciagure, onde ogni terra intorno è desolata, siano
state più miti che altrove sul vostro tetto, lo spettacolo della vostra
allegrezza allevia il mio cuore oppresso da lunga mestizia.

--Oh Santissima Vergine! disse la donna. Abbiamo patito la nostra parte
anche noi; e Dio sa come andrà in avvenire! ma finchè ci è dei giovani
sulla terra, che volete ne facciamo? Bisogna pur maritarli.

--Se abbiamo patito! disse il vecchio. Ecco là quella poveraccia di
Maria (accennando la sposa): è tutto ciò che avanza della mia casa. Suo
padre era il mio primogenito. Egli e sei altri figliuoli mi furono
rapiti dalle guerre, e voi vedete come venni trattato io, per aver
tentato di portare vettovaglie a' Milanesi durante l'assedio (e ciò
dicendo traeva di sotto il giubbone un braccio monco). Il mio casolare
fu bruciato, una volta da' ribelli ed un'altra dagl'imperiali. La
moglie, di buona memoria, perì nelle fiamme; e non la ricordo senza
lagrime! ch'era una moglie amorevole e laboriosa e piena di timor di
Dio. La mia comare lo sa. Ed oh! anche la mia comare ha la litania di
dolori. Se sapeste come quegli omicidi, ott'anni sono, le strapparono
dalle braccia il marito e tre figliuoli, e.... Basta. Preghiamo
misericordia a tutti, uccisori ed uccisi. _Il Signore diede, il Signore
tolse e fu fatto come volle il Signore. Sia benedetto il nome suo!_

--Sia benedetto! sclamò Ottolino. Il Signore è mirabile in ogni cosa e
più nell'animosa pazienza che dà ai buoni infelici. Ma forse perchè io
sono meno buono di voi, i mali che incontrai finora m'hanno scorato e
quella pazienza che mi resta è senza gioia!

--Non la mia! non la mia! gridò il vecchio, asciugandosi gli occhi.--Ed
alzatosi dalla panca, corse zoppicando alla nipote, e coll'unica mano
che a lui restava, l'impalmò e disse.--Tu dimentichi il nonno,
figliuola. Tocca a me a far teco il ballonchio. Animo, sonatori!
soffiate in quelle pive, che se non c'è vino, beveremo acqua; e
coraggio!--Tutta la brigata rispose con viva e grida di gioia, e lunghi
schiamazzi di risa seguirono, sicchè Ottolino per simpatia diessi a
ridere anch'egli. La madre dello sposo ridea più forte di Ottolino, e
stringendogli famigliarmente la mano lo guardava, gli mostrava i lazzi
del nonno e raddoppiava lo sghignazzo, e balbettava parole ch'ella non
potea terminare. Ottolino non capiva perchè costei ridesse così
cordialmente, nè che dicesse, e scoppiava anch'egli in risa ognora più
sgangherate. Un tal ridere quando avviene fra molti e si prolunga
qualche tempo, diventa infrenabile, quand'anche niuno sappia donde sia
mosso, ed in appresso tutti sieno stupiti d'aver goduto tanto spasso.

Nelle feste de' contadini quegl'impeti d'allegria poco eleganti ma
benefici, si destano facilmente. Ottolino aveali conosciuti tra i
contadini del suo paese, ed or gli parve d'essere trasportato ne' felici
anni della puerizia. Egli e la vecchia ridendo si dondolavano l'uno più
stranamente dell'altro, si stiracchiavano per le mani, battevano or con
questo or con quel piede la terra, e così, senza accorgersene postisi in
moto di danza, finirono per seguire il vortice de ballerini. E così si
sarebbe continuato chi sa fino a quando, se alcuni non si fossero
accorti che gli sposi non erano più nella stalla; sgombrò così la lieta
brigata; ed Ottolino, contento d'un'altra fetta di polenta e d'un
bicchier d'acqua, andò a dormire sopra il fenile.

La mattina congedossi da' buoni ospiti, e durò fatica a far loro
accettare qualche moneta. Quel tugurio spirava povertà; e nondimeno
tutti v'erano sì gioviali, sì discreti ne' loro desiderii, sì poco
solleciti dell'avvenire! Non è questa la vera saviezza? Piangere un
momento sotto i più aspri colpi della sventura indi riconfortarsi con
innocenti risa, e benedire sempre Iddio nel dolore come nella gioia,
finchè gli piaccia di coronare la nostra pazienza e il nostro amore
cogli eterni guiderdoni che egli promise a tutti i buoni, e più
particolarmente a coloro che molto patirono? Questa sì è vera saviezza;
ed Ottolino, venerandola, sentiasi sollevato.

Egli cavalcava fischiando e cantarellando, e comandava a sè stesso di
voler essere d'indi innanzi come costoro. Ma è più agevole dire--Voglio
esser savio--che essere. Un fermo perenne volere, non s'acquista ad un
tratto; è opera di lunghi sforzi, e vacilla ad ogn'ora, finchè non è
mutato in abitudine. Tornava Ottolino a sospirare e dicea: Que' poveri
contadini almeno fanno in pace i loro matrimonii; rari contro ciò sono
gli ostacoli. Allora tanto e tanto si possono soffrire in pace le
sventure. Ma amare Rafaella e non poterla ottenere! ed essere profugo e
ribelle, mentre essa è alla corte del Principe, contro cui strinsi le
armi! oh questa sì che è sventura importabile. E saperle vicino il
perfido barone di Mozzatorre, che già una volta ardia di rapirla, che
non cesserà d'insidiarla! Eppure vo' rivederla e udire da lei ciò che mi
debba fare di quest'inutile vita che or sì mi pesa, ma che
ridiverrebbemi cara se ella mi dicesse: Ecco una meta; volgila a
quella!--Ma tosto gli si affacciava il certo pericolo, a cui si esponeva
coll'andare dove assai era conosciuto, e dove non altro poteasi
aspettare che il carcere e la morte come fuggitivo e ribelle.

Tra questi contrarii pensieri egli camminava lunghe ore, indeciso del
luogo, a cui dovesse trarre, e stanco della vita. Giunto in una foresta
udì il suono d'una campana, e ricordò la foresta di Staffarda e la
campana del monistero, ov'era stato educato col suo diletto Eriberto, e
tutte le dolcezza d'un'età di speranze carissime, niuna delle quali
s'era verificata. Oh avess'egli potuto cancellare alcuni anni della sua
vita e ritornare a quell'età! Come le soavi reminiscenze attristano ed
incantano l'infelice! Com'egli sente che l'esperienza del mondo non è
altro, se non esperienza di molti mali e di pochi beni!

Seguì il suono della campana e giunse ad un monistero.--Qui mentre le
città cadono, è vera pace! gridò. Benedetto chi seppe apprezzarla fin
dalla gioventù! Benedetto chi non pose, come io, la sua gioia nelle
pugne, ma nel rendere lode a Dio, e pregare per gli sventurati, e
dividere santamente il proprio pane con essi!

Gli parea che il rinunciare quivi, nonchè a tutte le umane fortune, ma
perfino all'amor suo per Rafaella, e finire il resto della vita ignorato
da' popoli e da' principi fosse un sacrifizio che il Cielo domandasse da
lui. Entrò nella foresteria, e postosi a favellare col padre Cellerario,
gli aperse i suoi dolori, e i nuovi suoi desiderii.--Qual frutto coglie
l'uomo quaggiù dai suoi lunghi aneliti? Massimamente quando le città
sono divise, i popoli in guerra tra loro, l'iniquità e la perfidia
trionfano, non è egli prudente consiglio ritrarre il piede da un secolo
si corrotto affine di non restarne insozzato? Me illuso! il quale
credetti essere mia vocazione il combattere per la giustizia, mentre
giustizia nel mondo non può trovarsi, se non fuggendolo e ricovrando
nelle solitudini, e lasciandoti sgozzare appo gli altari da chi ti
assalga, anzichè aumentare il numero delle vittime assumendone vana
difesa. Dove la società umana è tutta disordine e violenza, e gli sforzi
de' migliori non bastano a guarirla, il ritirarsi nella solitudine non
può essere chiamato codardia, ma pietà e saviezza. Chi cammina fra
giacenti feriti che non vogliono rimedio, e si squarciano con furore a
vicenda le piaghe, non è egli pio se si ritrae per almeno non
calpestarli co' suoi piedi? Ovvero colui che per ogni via trova bande
invincibili di masnadieri, è egli vigliacco se retrocede?

Tali erano gli sfoghi, onde Ottolino apriva al monaco il suo animo
esacerbato. Egli narravagli confidentemente la sua storia e godea di
parlare del santo Guglielmo, e degli altri religiosi di Staffarda, e del
suo dolce compagno di studii giovanili, Eriberto, e di Rafaella, da cui
oggimai dividealo intervallo non valicabile.--Oh avess'io prestato fede,
dicea, quando mi si pingeano i mali del mondo e mi si consigliava di non
volerli provare! Sfrenata voglia d'applausi mi faceva anelare alle
battaglie: ed ahi! io son colui che versai nell'anima d'Eriberto la mia
frenesia. Egli più mite, più religioso di me, si sarebbe certamente
consacrato agli altari; ed oggi i suoi parenti lo vedrebbero venire dal
chiostro vicino a confortarli nelle pene della loro vecchiaia, e
benedirebbero lieti Iddio con esso lui. Struggonsi invece nel dolore,
orbi del caro figlio! ed egli langue in carcere lontano! e forse non
mirerà più mai il sole; e se un dì pur riede tra i viventi e muove al
paese nativo, egli piangerà inconsolabile sulla tomba de' genitori,
morti d'affanno per cagion sua! Ah, la mia mente non era, no, di essere
cagione di tali calamità. Ma se ne fui cagione per baldanza e per sete
di vanagloria, adulandomi e chiamando puri i miei voleri, son io perciò
meno reo? Quante volte mio padre, uso ai perigli della guerra ed
invaghito di essi pur confessavami tristamente di non essere senza
rimorsi e di non aver mai conosciuto a che fossero giovate al mondo le
stragi, a cui avea dovuto por mano. Egli esultava talora del guerriero
spirito che in me sorgea; eppure ad un tempo sospirava e diceami:--Tu
sarai felice!--Egli m'avea fatto dirozzare l'intelletto più che non era
dirozzato il suo; non era quindi io in obbligo di giudicare più
rettamente di lui e d'abborrire quel mestiere di fratricida? Oh mio Dio!
illuminami e non imputare a mio padre gli errori miei, ed insegnami a
ripararli, affinchè il suo intento, ch'era di farmi servo a te fedele,
sia coronato, ed ei n'abbia eterno premio da te!--

Il solitario, che prudente uomo era quanto benigno, e a cui non era
quella la prima volta che gl'incontrassero simili cose, ascoltava il
giovine con paterno affetto e si studiava di penetrare colla mente nei
misteri di quell'anima tumultuante. Come Ottolino ebbe compito il suo
racconto, il monaco così prese a parlargli:--Figliuolo, la tua cordiale
confidenza mi commuove, più che non pensi. La parte che avesti alle
guerre ond'Italia è devastata, non è grande, stante i verdi tuoi anni;
ma basta a turbare una coscienza dignitosa ed onesta. Ti compiango e
t'auguro pace. Nondimeno bada che pace è malagevole a rinvenirsi sulla
terra. I monisteri possono darla e la danno di fatti; ma solo a quelli
che vi vengono chiamati da superna ispirazione divina. Or io non
retribuirei la tua schiettezza, se non ti dicessi apertamente che il tuo
repentino mutamento di brame e pensieri, più che da invito del cielo,
muove in te da scoramento per le incorse sciagure e da fallita speranza
d'appagare un amore. Ciò non basta, o figliuolo, all'alto passo, a cui
tu vorresti affidarti. La tua inesperienza non ti fa pensare all'immenso
pericolo che si ha ad obbligarsi a vita angelica cogli affetti e colle
forze di uomo, senza vera vocazione dall'alto. Un tal pericolo cresce
poi oltremisura per chi abbia sortito dalla natura spiriti vivi ed
impazienti, come in te mi rivelano il tuo sguardo e le tue parole. Le
anime ardenti, avvezze ad operare, invano per melanconia o stanchezza
innamoransi del riposo. Dopo alcun tempo tornano ad abborrirlo. Un
bisogno più potente della ragione li concita ad agitare sè e gli altri;
e allora niuna regola monastica è scudo che le francheggi. L'interna
inquietudine proromperà finalmente al di fuori, e potrà traboccarle ad
eccessi più indegni della misericordia di Dio, che non siano gli errori
stessi de' mondani.

--A tempi in cui questa barba, ora canuta, nereggiava come la tua, e
questi occhi semispenti dardeggiavano come i tuoi, io prima d'invaghirmi
degli altari cinsi la spada e la rotai parte ad utile, parte a danno
della giustizia; ma se il danno accadeva, non era voluto da me.
Nondimeno fui trascinato a colpe, o mi parvero tali; e per vergogna e
rimorso mi ritrassi dal mondo. O beate le gioie dell'eremo, pure,
esultanti, divine; ch'io gustai per alcun tempo! Un amico ne partecipava
anche egli con me, ed egli era della mia tempra. E pareaci che il
fervore della nostra mente avesse nello studio della perfezione un campo
sicuro ove esercitarsi tutta la vita, senza possibilità d'errare. Questo
amico--oso appena nominartelo, tant'è ora imprecato da tutti!--è il
famoso Arnaldo da Brescia.

--L'eresiarca! sclamò Ottolino.

--Tu inorridisci, figliuolo, veggendo in me chi si dice amico suo. Odi.
Ei non volgeva in mente eresie, quand'io dapprima lo conobbi. Egli era
divorato da ardente bisogno di operare ed agitarsi; e questo lo disgustò
ben presto dei silenzii e della quiete della contemplazione. Ei disse di
voler viaggiare in traccia della sapienza; ed io che gli aveva posto
molto amore e prevedeva i rischi, a cui il bollente suo spirito andava
incontro, nol volli abbandonare. Passammo in varii cenobii: ma nessuno
contentava il mio amico; tant'egli presumeva di sè medesimo. Visitammo
il santo abbate Bernardo di Chiaravalle; e parve un istante ad Arnaldo
d'essere chiamato ad imitarlo. Nondimeno il desiderio di maggior
dottrina lo allontanò da lui e lo trasse a Parigi alla scuola
dell'illustre Abailardo, ove pure splendeva l'ingegno di Pietro Lombardo
di Novara, detto il _maestro delle sentenze_, ora vescovo di Parigi. Fra
i discepoli d'Abailardo, il più studioso ed ardente era Arnaldo.
Allettato dalle novità del maestro, concepì il disegno di predicare
contro gli abusi che egli diceva di scorgere negli ecclesiastici, e
tutta la sua vita divenne un iracondo apostolato contro la ricchezza del
clero. Io mi adoperava indarno a frenare gl'impeti di quello spirito
irrequieto; la smania che lo invadeva era più potente de' miei consigli.

--Francia, Svizzera ed Italia lo udirono attonite bandir guerra a'
prelati, ed intimare come debito degli uomini di Chiesa l'intero
spogliamento d'ogni possesso. Sì gagliarda tonava la sua facondia, sì
affascinante era l'esempio ch'ei dava di rigida penitenza, sì
strascinante l'autorità ch'egli su molti altri monaci aveva acquistato,
che non poneano in dubbio essere lui mosso da Dio; e quasichè lo scopo
del Vangelo fosse più la _povertà_ che la _carità_, calpestavano questa
per imporre inesorabilmente quella. Il loro delirio era della natura di
quelli, che tanto più sono perigliosi, in quanto che racchiudono qualche
apparenza di vero. Senza dubbio gli abusi della ricchezza degradano il
sacerdozio, e povertà che muova da carità è santa. Ma Arnaldo affogava
questa parte di verità in una moltitudine di proposizioni, altre
esagerate, altre erronee, altre apertamente ereticali. Io me n'avvidi e
gliel dissi. Ei mi respinse dal suo seno trattandomi d'adulatore de'
potenti e d'apostata. Malgrado di ciò io l'amava teneramente. E
trovandomi a Roma, allorchè agli altri assunti, egli unì quello di
suscitare il popolo a governo libero e ribellione dal Papa, lo
scongiurai ancora con lagrime d'aprir gli occhi sul precipizio, al quale
correva. Anche allora mi respinse e non volle quinci appresso nè più
ascoltarmi, nè più vedermi. Fui certo allora della prossima sua ruina,
nè i miei presentimenti fallirono. Dopo varii conflitti delle fazioni
che eransi suscitate in Roma, Arnaldo fu sbandito e costretto a fuggire
in Campania presso un Visconte. Ma Federigo Barbarossa che in quel tempo
veniva in Roma per cingersi la corona imperiale, lo fece prendere e
consegnare al prefetto della città. Il misero fu strangolato e bruciato,
sparse le ceneri al vento. Ecco la miseranda fine dell'improvvido
Arnaldo. Io lo piansi e lo piango ancora; e tengo per fermo essersi
quell'uomo così perduto, perchè nato con forte inclinazione ad agitarsi,
commise l'errore d'abbracciare, senza divina vocazione, lo stato
monastico, nel quale l'irrequieta anima sua non seppe trovare altra
palestra, se non quella in cui s'avventò.

--Vedi dunque, figliuolo, che un tale stato non è da tutti: e l'errore
nell'abbracciarlo, senza chiamata dal cielo, potrebbe essere
irreparabile. Tu pertanto ascolta il mio consiglio: smetti per ora un
tal pensiero ed aspetta da Dio più chiari indizii del suo volere sopra
di te, rimanendo nondimeno presso noi in qualità di semplice ospite. La
santità del luogo e la sua lontananza dai rumori del mondo ti
assicureranno dalle ricerche e dalle offese de' tuoi nemici; ed io mi
studierò di calmare con una santa parola le perturbazioni del
travagliato tuo animo.

Ottolino, convinto dalle ragioni del solitario, lo abbracciò intenerito,
e rimettendosi in tutto alla sua direzione, fermò quivi il suo
soggiorno.




CAPO IX.

_La Lega Lombarda._


Ma già la stella di Federigo ecclissavasi, ed ei correva un'assai
perigliosa fortuna. Cagion precipua de' suoi rovesci si fu la sacrilega
e dissennata lotta in cui egli erasi cacciato contro il Vicario di
Cristo; il che come avvenisse è qui da narrare brevemente.

Federigo, come fu detto, risoltosi di elevare l'impero alla monarchia
universale, senza alcun potere su la terra che gli dettasse legge o
ponesse alcun rattento ai suoi voleri; ben avea compreso non potergli
ciò venir fatto, se non si assoggettasse la Chiesa, rendendosi ligio e
quasi servo il supremo Capo di lei. A tal fine egli erasi adoperato
d'introdurre nel seggio apostolico l'antipapa Vittore, scacciandone il
vero Papa Alessandro. Soggiogata la Chiesa, parevagli che niuno avria
più osato di resistere alla sua potenza. Ma l'alta Provvidenza di Dio
vegliava a confondere i disegni dell'empio.

Alessandro, di patria senese, era un Pontefice di carattere del tutto
acconcio a quella terribile contingenza. Egli, quanto mite con gli
umili, altrettanto alto ed inesorabile coi superbi, accoppiava alla
fortezza dell'animo una singolare dottrina e una lunga esperienza nel
maneggio degli affari. Stato già cancelliere della Chiesa romana in
condizione di Cardinale, e Legato in negozi delicatissimi sotto il suo
predecessore Adriano IV, conosceva da vicino Federigo ed aveva
profondamente scandagliata tutta l'ambizione ed ostinatezza di quel
magnanimo, ma traviato principe. Benchè poi, stante la sua umiltà,
avesse resistito con ogni sforzo alla sua promozione; nondimeno come
prima costretto a cedere alla volontà del sacro Collegio sobbarcò gli
omeri al grave incarico, intese subito l'obbligo che gli correa
gravissimo di conservare intatta l'indipendenza della Chiesa dalle
invasioni della potenza laicale, e respingere il lupo che assaltava
l'ovile di Gesù Cristo. Egli spiegò senza ambagi fin da principio il suo
pensiero, allorchè avendo Federigo avuta la baldanza di mandargli ad
intimare per mezzo di due suoi ambasciatori che si recasse al Concilio
da lui convocato in Pavia per farvi giudicare la sua elezione; non solo
respinse vigorosamente l'iniqua pretensione; ma fece loro tale risposta,
che ben mostrava come egli sentisse tutta la forza dell'autorità, di cui
era investito. «Noi, disse l'invitto Pontefice, riconosciamo
l'Imperatore, secondo il dovere della sua dignità, come avvocato e
difensore della santa Chiesa romana; e se egli non vi mette ostacolo,
noi lo onoreremo al di sopra degli altri Principi terreni, salvo sempre
l'onore che noi dobbiamo al Re dei cieli e al Signore de' signori, che
può perdere il corpo e l'anima dell'uomo precipitando l'uno e l'altra
nella geenna del fuoco eterno. Perciò amando noi e desiderando d'onorar
Federigo, come facciamo, noi siamo altamente meravigliati che egli
ricusi a noi, o piuttosto a S. Pietro nella nostra persona, l'onore che
ci è dovuto. Imperocchè, egli allontanandosi dall'esempio de' suoi
predecessori e sorpassando i limiti della sua dignità, ha convocato il
Concilio senza nostra intesa, e ci ha chiamati alla sua presenza,
quasichè egli avesse alcuna giurisdizione sopra di noi. Gesù Cristo ha
dato a S. Pietro e per lui alla Chiesa romana questo privilegio,
trasmesso ai SS. Padri e conservato fino al presente a traverso della
prosperità e dell'avversità ed anche dell'effusione del sangue, quando è
convenuto: che cioè essa Chiesa romana giudichi le cause di tutte le
Chiese, senza che essa sia sottoposta giammai al giudizio di niuno. Noi
non finiamo dunque di stupirci che un tal privilegio sia ora aggredito
da colui, che dovrebbe esserne il difensore. La tradizione canonica e
l'autorità non ci permettono di andare alla sua Corte per udire il
giudizio di lui. I voti delle minori Chiese e i loro particolari prelati
non possono attribuirsi la decisione di queste sorta di cause, ma bensì
essi debbono sottostare al giudizio de' loro metropolitani e della Sede
apostolica. Imperò noi saremmo sommamente colpevoli dinnanzi a Dio, se
per nostra o ignoranza o debolezza lasciassimo ridurre in servitù la
Chiesa, che Cristo nel suo sangue ha riscattata. I nostri Padri hanno
versato il loro per difendere una tal libertà; e noi seguendone
l'esempio, siamo pronti, se bisogna, a fare altrettanto»[5].

  [5] BARONIO, Annali, an. 1150, _Acta Alexandri III_.

Federigo avrebbe dovuto comprendere da tal linguaggio che egli dava di
cozzo in una pietra assai dura; se non che acciecato dalla superbia,
tenne a Pavia il preteso Concilio, e fattavi dichiarare legittima
l'elezione dell'antipapa, scrisse a tutti i Principi della Cristianità
incitandoli a sollevarsi contro Alessandro e ponendo al bando
dell'Impero chiunque continuasse a riconoscerlo per Papa. Pervenute
queste cose a notizia del Pontefice, egli non istette inoperoso; ma
inviò presso tutte le Corti cattoliche Cardinali e Legati, i quali come
testimonii di veduta nel fatto della sua elezione potessero sbugiardare
le menzogne degli avversarii. Poscia si rivolse a curar Federigo
ammonendolo più volte paternamente e procurando or colle dolci or colle
aspre di rimetterlo in senno. Finalmente veduta ogni opera tornare in
vano, acciocchè la contumacia di lui non infettasse gli altri, lanciò
contro l'ostinato Principe sentenza di scomunicazione, dichiarandolo
decaduto dal trono imperiale ed assolvendo tutti i suoi sudditi dal
giuramento prestatogli di fedeltà, ed estese tale condanna a tutti i
suoi partigiani. Frutto di queste energiche disposizioni si fu che quasi
tutti i Re cristiani, benchè da prima incerti e titubanti, alla fine
disingannati, abbracciarono le parti del verace Pontefice, e moltissimi
degli aderenti di Federigo si distaccarono da lui, come da scismatico e
persecutore della Chiesa.

Ma il danno maggiore che l'anatema pontificale recò a Federigo, si fu la
così detta Lega lombarda. Una gran parte delle città italiane, soggette
all'Impero erano rimase profondamente inasprite dalle crudeltà
esercitate dal feroce Principe nell'ultima guerra di Milano. Quelle
stesse che prima per gelosia o per vendetta avevano cooperato alla
rovina dell'infelice metropoli; al vederne poscia l'eccidio e la miseria
de' superstiti cittadini, aveano cangiato in sensi di commiserazione
l'antico odio. Aggiungasi a tutto ciò il malcontento che destavano le
continue espilazioni e soverchierie dei governatori posti da Federigo, a
cui questo Principe per tenerli a sè devoti, lasciava ogni arbitrio.
Tali e simiglianti cose producevano un fermento negli animi, che
facilmente sarebbe scoppiato al di fuori, se il timore della potenza di
Federigo e più la religione del vassallaggio non li avesse tenuti in
rispetto. Ma quando i popoli si videro per decreto papale sciolti da
ogni vincolo di sudditanza al Barbarossa, e la parte di Alessandro
acquistar di giorno in giorno maggior consistenza, s'avvisarono di poter
oggimai senza colpa e con isperanza di successo scuotere l'importabile
giogo. Massimamente affidavali la fiducia nel soccorso divino, giacchè
combattendo Federigo essi avrebbero combattuto il nimico dichiarato
della Chiesa, e difendendo i proprii diritti avrebbero insieme difesi i
diritti del Pontefice. Essi dunque cominciarono ad intendersi tra loro e
concertare di comune accordo i mezzi di riuscire nell'impresa. Da prima
quattro sole città, Verona, Vicenza, Padova e Treviso fermarono alleanza
scambievole obbligandosi con giuramento a soccorrersi in caso di guerra.
Ben presto aggiuntisi i Veneziani, la Lega si stimò abbastanza forte per
operare; sicchè scacciati gran parte dei ministri imperiali si
dichiararono apertamente non più soggetti a Federigo; e impossessatisi
dei luoghi più forti pei quali si sarebbe potuto venire ad assalirli,
apparecchiaronsi alla difesa. Più tardi si unirono loro altresì le città
di Cremona, Bergamo, Brescia, Ferrara, e la Lega, divenuta assai
potente, deliberò di rifabbricare Milano.

I Milanesi dopo la distruzione della patria si erano da prima dispersi
nelle terre circonvicine: ma poscia la maggior parte del popolo era
stato per ordine di Federigo riaccolta intorno all'antico suolo e divisa
in quattro borgate, con case di legno sotto il governo d'alcuni suoi
delegati. Questi tenevano quell'infelice moltitudine in una specie di
vero servaggio, smungendola il più ed il meglio che sapessero e
tartassandola per tutte guise. Quand'ecco un bel giorno si veggono
arrivare numerose schiere delle città confederate, sventolando ciascuna
la sua bandiera sotto il comando dei proprii magistrati. Questi, messi
in fuga i ministri del Barbarossa, distribuirono armi e danari a que'
cittadini confortandoli a tosto rialzare le mura della diroccata città.
Ed acciocchè i Pavesi ed altri loro antichi nemici non potessero
disturbarli, posero campo all'intorno, deliberati di restare in arme
alla difesa, finchè l'opera della riedificazione di Milano non fosse
interamente compiuta. È indescrivibile la gioia che ad un tratto invase
quegli oggimai disperati cittadini, e i gridi di giubilo che si
sollevarono d'ogni parte. Senza porre in mezzo dimora, tutti, uomini,
donne, vecchi e fanciulli, si accinsero all'opera e compartitosi tra
loro il lavoro, a chi lo scavare le fosse, a chi il trasportare i
materiali, a chi l'impastare i cementi, a chi lo squadrare le pietre; in
breve tempo dal mucchio delle sue rovine si vide come risorgere la
nobile Milano quasi da morte a novella vita. Così la Lega lombarda
andava acquistando ogni dì maggiore stabilità, quando Iddio stesso col
suo intervento venne a darvi l'ultimo rassodamento.

Federigo non era uomo da sbigottirsi o da cedere sì facilmente. Egli
meditava terribile vendetta; ed accorto, com'era, ben comprese che vano
saria stato espugnare la Lega mentre l'anima della medesima, vale a dire
Papa Alessandro, rimanesse illeso. Egli si avvisò che a troncare d'un
sol colpo i nervi di tutti, fosse uopo abbattere il capo. Avviossi
dunque alla volta di Roma con poderoso esercito con intenzione
d'impadronirsi della città, se non gli venisse fatto d'aver nelle mani
il Pontefice, intronizzarvi almeno Guido da Crema, che col nome di
Pasquale III egli avea fatto eleggere in luogo dell'antipapa Ottaviano,
morto poco innanzi nella sua contumacia. I Romani incoraggiati
dall'animoso Pontefice s'apparecchiarono alla difesa: e benchè molto
inferiori di forze, osarono nondimeno di venire a giornata coll'esercito
di Federigo. Ma come Dio volle essi furono pienamente battuti: e il
Barbarossa entrò trionfante in Roma, dove in breve, impadronitosi
eziandio del castello S. Angelo e della chiesa di S. Pietro violentò
colle minacce il popolo a giurargli obbedienza. Papa Alessandro
costretto a ritirarsi co' suoi in una fortezza dei Frangipani, vedendo
che quivi non avrebbe potuto a lungo resistere, s'indusse a fuggirne in
abito da pellegrino, andando prima a Terracina e poscia a Gaeta nel
regno di Napoli, d'onde passò a Benevento. Federigo fattosi coronare per
le mani dell'antipapa, si credeva oggimai di avere assicurato l'esito
dell'impresa; quando il flagello di Dio gli fu sopra a sconcertare i
disegni del peccatore. Il giorno appresso alla sua incoronazione, un
cocentissimo sole, seguito da una piccola pioggerella, gittò una
mortalità sì spaventosa nell'esercito, che appena vi era agio a
seppellire i cadaveri di quei che giornalmente perivano. I duci più
ragguardevoli furono i primi a restar vittima del morbo. Più di duemila
gentiluomini vi perdettero la vita; e tra questi il Duca di Baviera, i
Conti di Nassau, d'Altemont, di Lippe, di Tubinga e Rainaldo
arcicancelliere dell'Impero. Federigo vedendo assottigliate ogni dì le
sue truppe in modo sì orribile e i pochi superstiti reggere a stento la
vita; temette a ragione che, se più a lungo si dimorava, il Re di
Sicilia dall'una parte e i confederati lombardi dall'altra lo avrebbero
colto in mezzo. Onde, levato il campo, si diè precipitosamente ad una
piuttosto fuga che ritirata; abbattendosi in mille pericoli, che gli si
paravano innanzi ad ogni passo, pien di dispetto e di vergogna e
accompagnato da piccolo drappello ripassò a stento le Alpi, d'onde era
poco innanzi disceso pieno di baldanza alla testa d'immenso esercito. La
nuova di questo disastro diffusasi in breve per l'Italia, non è a dire
quanto giovasse a rialzare l'animo degli alleati. Se ne parlava per ogni
dove e tutti vi riconoscevano il dito di Dio, che avea rinnovato in
quella contingenza il prodigio già operato contro l'empio Sennacheribbo.
Tutte le altre città lombarde finirono di dichiararsi dalla parte del
Papa; sicchè a Federigo non rimase fedele se non la sola Pavia, in cui
si chiusero le poche milizie che egli lasciava tuttavia in Italia.
Allora i confederati per assicurarsi contro una nuova discesa del
Barbarossa, pensarono di fabbricare una piazza forte sui confini del
paese al confluente del Tanaro e della Bormida. Messisi adunque
all'opera, in poco tempo l'ebbero condotta a buon termine; denominando
la nuova città _Alessandria_ in onore e devozione del Pontefice
Alessandro IV, a cui i consoli di essa si recarono per fare atto di
dedizione e di vassallaggio. Così quando Federigo pensava d'aver oggimai
domata la Chiesa e il suo capo; la Chiesa e il suo capo gli si levava
contro più glorioso e più forte.

Anche le cose di Rafaella avevano grandemente mutato aspetto. La pia
Imperatrice, benchè amasse di ritenerla presso di sè, nondimeno non osò
di fargliene neppur la proposta, bene intendendo quanto fosse
nell'amorosa fanciulla il desiderio di rivedere i parenti. Onde, venuto
il tempo del suo ritorno in Germania, chiamò la giovinetta, e dopo
averla colmata di regali e di carezze consegnolla all'Abate Guglielmo
unitamente ad Alberta; la quale, rimasa sola e desolata, come dicemmo,
cedè alle vive istanze di Rafaella, che avendola in conto di sua seconda
madre, non finiva di supplicarla a contentarsi di menare il rimanente di
sua vita con lei. Ognuno comprende da sè medesimo quanto fosse grato e
consolante questo viaggio per la buona donzella. Si vedeva ella come
uscita da un naufragio e salva oggimai e sicura in su la riva. Quando
riandava colla mente i passati pericoli, le strette e le angoscie
mortali da cui era stata straziata, l'orlo dei precipizii che avea
valicati, si sentiva compresa da un subitaneo raccapriccio; che a poco a
poco dileguandosi le lasciava l'anima come cospersa da un'ineffabile
dolcezza, ed accesa di amore e di gratitudine verso Dio, che per vie sì
inaspettate e mirabili l'avea campata. La certezza poi d'aver presto a
rivedere la madre e il babbo le era di estrema letizia, e la fervida
brama le faceva ad ogni tratto interrogare l'Abate quanto altro tempo ci
volesse per arrivare, e guardar le campagne e le colline se mai vi
scorgesse qualche somiglianza con quelle che ricordavano il luogo natìo.
Un solo pensiero intorbidavale la pace a quando a quando e le trafiggeva
l'anima di acuto dolore. Esso era quello del fratello, la cui
liberazione non erasi potuta conseguire dall'ostinato e feroce
Barbarossa, e di Ottolino, di cui non erasi più udita novella. Chi sa
come vive, e se vive l'infelice Eriberto! Oh fratel mio! Prigioniero in
lontano paese, privo della vista e del conforto de' tuoi cari; senza
neppur contezza di loro, in mano a feroci sgherri; oh i grami giorni che
tu meni, e forse l'angoscia t'avrà ucciso a quest'ora! Tali erano i
queruli lai che singhiozzando metteva di tratto in tratto la povera
Rafaella. Vero è, poi pensava, che l'Imperatrice mi assicurò che appena
tornata in Germania ne avrebbe preso conto, e gli farebbe coll'autorità
sua alleggerire ogni pena. Ma chi sa se le cure della pia Signora
giungeranno in tempo! E di Ottolino che ne sarà? Il non essersene saputo
più nulla mostra pur troppo che egli è perito in qualche scontro. E qui
la fantasia le dipingeva con vivi colori l'amato giovinetto giacente in
terra ferito e boccheggiante protendere il languido sguardo, quasi ad
invocare chi gli porgesse alcun soccorso; e finalmente spirare derelitto
e sconfortato. In mezzo a sì crudeli pensieri che quasi pungentissime
spine straziavano il cuore dell'affettuosa fanciulla, il santo Abate
Guglielmo gittava in quell'anima colle sue parole soave balsamo,
ricordandole l'uniformità ai divini voleri e come ogni cosa torna in
bene a chi con tutta confidenza si getta nelle amorose braccia di Dio
tenendo per ottimo quanto Egli dispone sopra di noi.

Anche l'umor faceto di frate Uguccione conferiva non poco a distrarre
sovente l'afflitta Rafaella coi colloquii che tratto tratto intrecciava.

--Che vi pare, padre Abate, di questa nostra curiosa villeggiatura, che
certo non mi stava in calendario?

--Mi pare, rispondeva Guglielmo, una delle più dilettose; giacchè Iddio
benedetto ci ha porta occasione e dato grazia di patir qualche cosa e
adoperarci alquanto a sollievo degl'infelici.

--Tolto va bene; ma a me tarda mille anni di tornare alla mia cella,
donde, salvo l'ubbidienza, non mi lascerò trarre più fuora se non quando
mi dovranno portare in sepoltura.

--L'amore della solitudine, figliuolo mio, è cosa ottima, ed inculcata
co' precetti e coll'esempio da' Santi. Ma esso non dee trasmodare in
eccesso, nè ritrarci dal soccorrere il nostro prossimo quando il bisogno
lo richiede. Ricordati del grande Antonio, quel primo luminare della
vita eremitica. Egli non dubitò di abbandonare a tempo il deserto;
quando l'infierire della persecuzione contro i cristiani richiedeva
l'opera di chi confortasse i fedeli alla costanza. E a coloro che si
scandolezzavano della sua uscita dall'eremo rispondeva: Che direste voi
d'una donzella, la quale vedendo andare in fiamme la casa di suo padre,
in vece di accorrere, si scusasse con dire non affarsi alla sua
riservatezza l'abbandonare la propria stanza?

--Sì, ma il mirare tante sciagure e di tanti a me, che son tenero di
cuore, non soffre l'animo. E poi quel vedere nei grandi del mondo tanta
alterigia, tanta simulazione, ed anche tanta fierezza, è cosa proprio
che mi fa stomaco.

--Bella tenerezza di cuore per verità, fratel mio, non voler vedere gli
altrui patimenti per non sentire afflizione! Questa è tenerezza verso di
sè, non verso degli altri. La vera tenerezza o meglio carità del
prossimo dee muoverci a sollevare l'altrui miseria, e quindi a
ricercarla e scoprirla. Quanto poi ai vizii che ti fanno afa ne' grandi,
pensa che ogni classe ha i suoi difetti e peccati. Che se questi nei
potenti del secolo son più frequenti per esser in loro più spesse e più
pericolose le occasioni: vi si ammirarono nondimeno ben soventi delle
grandi virtù. Dimmi: tra i vizii della corte di Federigo, non hai tu
veduta una Imperatrice, specchio di modestia, di umiltà, di
mansuetudine, di carità e d'ogni cristiana perfezione? E queste virtù
nello splendore di un trono sì alto, e tra i pericoli d'una corte sì
depravata, credi tu che abbiano piccolo pregio?

--Oh questo l'ho confessato e lo ripeto; la virtù di quella Signora mi
ha più d'una volta commosso fino alle lagrime; e meravigliato dicevo tra
me: Come è possibile che una moglie sì buona si trovi a fianco d'un
marito sì tristo!

--Ammira anche in ciò, frate Uguccione, la sapienza della divina
dispensazione. Spesso, come dice l'Apostolo, il marito infedele vien
convertito dalla moglie fedele, e viceversa. Chi sa che Federigo non
debba alla fin ravvedersi, pei conforti e per le preghiere della sua
virtuosa consorte.

--Non c'è che dire; voi trovate sempre una ragione per dimostrare che
ogni cosa così va bene come va. Questo significa esser uomo di lettere
ed avere studiato teologia! Io che sono un povero laico...

--Non ci è bisogno di lettere e teologia per intendere le cose che qui
diciamo, figliuol mio, basta il semplice buon senso e il catechismo. Non
è Dio che dispone e governa il tutto in questo mondo? E Dio non è
sapientissimo e benignissimo? E l'effetto della sapienza e della bontà
può non essere ordinato per sè medesimo e tendere di per sè ad altro che
al bene? Egli è vero che se prendi nell'universo a considerare ciascun
evento spicciolatamente e separato dagli altri, può sembrarti brutto e
disordinato, come appunto nella musica può sembrarti senz'armonia una
nota presa da sè, e fuori di concerto delle altre. Ma non così, quando
ciascuna cosa vien riguardata nella disposizione del tutto e nel finale
intendimento del supremo ordinatore.

Rafaella prendea diletto a udire questi discorsi e ne traeva utili
documenti pel suo stato presente. In tal modo coll'avvicendamento di sì
diversi affetti ella consumò il tempo del lungo viaggio, finchè giunse
alla casa paterna. Berardo e la consorte, che già per lettera avevano
ricevuto annunzio del prossimo arrivo della figliuola, ne stavano in
ansiosa aspettazione e ad ogni picchio alla porta, ad ogni rumor sulla
strada trasalivano dalla speranza, che poi conosciuta vana li facea
tornar mesti a contare le ore e i giorni e immaginare successivamente i
luoghi per cui Rafaella dovea passare. Come se la videro innanzi sana e
fiorente (benchè l'accorto Guglielmo avesse usata la precauzione di
precedere d'alquanti passi per disporli a quell'incontro) poco mancò che
non tramortissero; tanta fu la piena della gioia, che ad un tratto
traboccò loro nell'anima. Stettero buona pezza come avviticchiati sul
collo di lei, non saziandosi mai di baciarla e di stringerlasi al seno.
Dato finalmente sfogo all'ardenza di quel primo affetto volsero con
multe lagrime le loro parole di ringraziamento all'Abate e alla buona
Alberta, professandosi obbligati ad ambedue della vita e salvezza di
lei. Dimandarono poi ansiosamente del figliuolo, temperando il dolore
del sentirlo prigione colle promesse fatte dall'Imperatrice di prenderne
cura, ingrandite pietosamente da Rafaella colla giunta che presto
sarebbe rimandato libero.

Nè qui finirono le consolazioni della buona famiglia. Imperocchè
Manfredo, tornato indi a poco dal campo credette d'aver buono in mano
per rimeritare la virtù di Berardo e punire la perfidia di Villigiso.
Questi, finita l'impresa di Milano, consapevole che la rettitudine del
severo Marchese non lo avrebbe lasciato senza castigo proporzionato alla
colpa; e d'altra parte vedendosi molto addentro nelle grazie
dell'Imperatore, pensò di rimanersi per ora ai servigi di lui, niente
curandosi della solenne scomunica fulminata da Papa Alessandro. Onde
Manfredo, che da prima dubbioso, a poco a poco per le dimostrazioni di
Guglielmo, era venuto in chiaro del diritto del vero Pontefice, dichiarò
Villigiso decaduto, come scismatico, della signoria di Mozzatorre, ed
investì della medesima il fedele Berardo a premio dei tanti suoi meriti.
Così Rafaella si trovò padrona di quel medesimo castello, dove era stata
condotta captiva, e signora di quei medesimi sgherri che l'avevano sì
iniquamente tradita. Non è da dire se ella benigna e pia qual era,
perdonasse con cristiana generosità a quei tristi; solamente li volle
rimossi dall'ufficio, di cui avevano usato sì male. Ma dalle domestiche
cose di Rafaella convien che torniamo alle pubbliche di Federigo.

L'indomabile animo di costui non si franse pel passato disastro; crebbe
anzi vie peggio nella perfidia. Essendo morto il secondo suo antipapa,
ne fe' creare un terzo nella persona dell'abate di Strum, col nome di
Callisto III, e prese a fare gli apparecchi per una nuova discesa in
Italia. Ma non potè eseguirla prima che passassero alcuni anni; tanto
era profondo il danno ricevuto dal disfacimento del suo esercito in
Roma, e dalla diffalta di moltissimi Principi, che pel decreto papale si
erano separati da lui. Nondimeno, fatti i supremi sforzi, giunse a
raccogliere uno sterminato esercito e nell'autunno del 1174 s'avviò alla
volta d'Italia. Nel primo porvi il piede, vinse e dannò alle fiamme la
città di Susa. Poscia pose l'assedio ad Alessandria, fabbricata, come si
disse, in onore del Pontefice e qual baluardo contra gli assalti di
Germania. Senonchè un forte stuolo di Lombardi essendo venuto in
soccorso della città, che pur da sè sola si difendeva bravamente;
Federigo fu costretto a levare l'assedio, bruciando da se stesso il
proprio campo. Allora egli volse le armi contra Milano.

Le condizioni dei Milanesi erano mutate d'assai. Nella precedente
guerra, quasi soli a difendersi, essi ora si vedevano confortati da
potentissima Lega. Dipoi la fresca rimembranza dell'ostinazione e
crudeltà di Federigo a voler distrutta la loro città, li avea disposti
siffattamente, che tra il vincere e il morire non riconoscevano mezzo di
sorte. Finalmente la persuasione di combattere contro il persecutore
della Chiesa, maledetto dal Vicario di Cristo, e che per sentenza papale
era decaduto da ogni ragione sopra di loro, ispirava ad essi un coraggio
straordinario ed una confidenza nell'aiuto divino, che ne raddoppiava a
mille tanti l'ardire. Un esercito, intimamente persuaso di combattere
per Dio, è invincibile. Ciò si avverò appuntino nel caso presente; e
Federigo lo sperimentò a proprio danno.

Era tale e tanta la confidenza in Dio dei Milanesi che, quantunque non
fossero per anco giunti gli aiuti de' confederati, e l'oste alemanna
fosse infinita; essi non cercarono di differir la battaglia, ma uscirono
incontro al nemico con sicurezza della vittoria. Essi avevano divisi
tutti i cittadini abili a portare le armi in sei schiere, ciascuna sotto
il comando dei capi del proprio quartiere. Oltre a queste avevano
formate due compagnie di scelti guerrieri, l'una detta della _morte_,
l'altra del _carroccio_, ossia del carro, sopra cui era inalberata la
bandiera della città. La prima di queste compagnie era composta di
novecento soldati a cavallo, strettisi con giuramento a morire piuttosto
che retrocedere in faccia al nemico. La seconda era composta di trecento
giovani delle più nobili famiglie, strettisi del pari con giuramento a
morire piuttosto che lasciar prendere dal nemico l'insegna che
custodivano.

Nella Compagnia della morte trovavasi altresì Ottolino; cui, se ben vi
ricorda, lasciammo nel chiostro sotto la cura del solitario che incontrò
nella selva. Egli fino a questi ultimi tempi era durato colà costante
menando vita quasi in tutto conforme a quella dei monaci presso cui
dimorava. Quivi aveva avuto novella del ritorno di Rafaella tra' suoi e
dell'esaltazione di Berardo alla signoria di Mozzatorre. Ma dove la
prima di tali notizie l'avrebbe forse indotto a lasciare la solitudine;
la seconda ne lo distolse: giacchè egli, semplice arimanno, si vedeva in
condizione troppo inferiore alla donzella, e però impossibilitato ad
impalmarla. D'altra parte la pace, che provava nell'eremo e nelle sante
occupazioni de' monaci, lo teneva abbastanza contento. Così la durò per
sì lungo spazio di tempo con grande soddisfazione di quei religiosi; i
quali credendolo sufficientemente provato, erano quasi sul punto di
condiscendere alle sue istanze di essere ascritto tra loro. Quando ecco
in un tratto al primo sentirsi la nuova della venuta del Barbarossa, i
fervidi spiriti del giovine che sembravano spenti, nonchè sopiti, si
destarono in tutta la primitiva vivezza; ed egli presentatosi all'Abate
del monistero gli manifestò la risoluzione d'andare a combattere in
difesa di Milano, per espiare la colpa d'aver altra volta pugnato contro
di lei sotto il vessillo d'uno scismatico. L'Abate dopo varie
interrogazioni, conosciuta l'irremovibile volontà del giovine, gli fe'
allora osservare quanto prudente era stata la condotta sua e de' monaci
nel resistere alle sue inchieste di vestir l'abito, giacchè ora mostrava
a chiare note di avere tutt'altra vocazione. Indi rifornitolo del
bisognevole pel viaggio, lo accomiatò benedicendolo nel santo nome di
Dio.

Ottolino giunto a Milano e riconosciuto dagli antichi compagni, coi
quali avea militato sotto Turisendo, fu accolto con grande gioia, atteso
il suo noto valore, e venne arrolato, secondo il suo desiderio, nella
schiera obbligatasi con giuramento a morire piuttosto che dietreggiare.

Sorgeva l'alba del dì terzo di giugno e i due eserciti movevano
baldanzosi a bandiere spiegate l'uno contro dell'altro. Federigo,
secondo il suo solito, marciava a capo di tutti i suoi per animare più
coll'esempio che con la voce i soldati. Seguivalo folto stuolo di quei
Principi alemanni e di quei Signori italiani, che tuttavia erangli
rimasti fedeli; codiati da scelta mano di fanteria alemanna, che formava
l'avanguardo. Nel centro stava il grosso della cavalleria, comandata dal
perfido Villigiso, a cui pel noto valore era stato affidato da Federigo
il suo imperiale stendardo. Il resto di quell'immensa moltitudine veniva
da ultimo diviso in varie colonne sotto la guida di esperti capitani. I
Milanesi dalla parte opposta avanzavano in assai minor numero sotto capi
poco dotti di guerra, ma pieni di coraggio e di confidenza nella causa
che difendevano. Appena giunti a vista del nemico, tutti piegarono a
terra le ginocchia e ad alta voce porsero a Dio questa fervente
preghiera:--Signor degli eserciti ed arbitro delle battaglie, tu che
dicesti di resistere ai superbi, e dare grazia agli umili, guarda contro
di chi oggi usciamo a combattere nel tuo santo nome. Ricordati che noi
pugniamo non tanto per nostra difesa, quanto per quella del tuo
Vicario.--Quindi levatisi e gridato: _Viva S. Pietro e S. Ambrogio_,
animosi procedettero all'attacco. Quel primo impeto fu quanto mai si
potesse aspettare gagliardo, ma soprafatte dal numero le prime file
furono in breve costrette a piegare; e il piccolo drappello, giuratosi
alla difesa del Carroccio, sottentrò a ristorare il conflitto. Senonchè
mentre esso faceva prodigi di valore, la numerosa cavalleria del
Barbarossa si gittò nella mischia a gran galoppo e caricando d'ogni
parte quel piccolo stuolo, fu quasi sul punto di sbaragliarlo. Allora la
compagnia della morte, ripetuto ad alta voce il suo giuramento, investì
impetuosamente di fianco la cavalleria nemica e la pose in disordine.
Ottolino che trovavasi in prima riga, adocchiato il vessillifero, lo
riconobbe all'insegna del cimiero per Villigiso. Gli ricorse alla mente
in quel punto ciò che l'iniquo avea fatto contro di Rafaella e
dell'amico Eriberto, e un subitaneo impeto d'ira gl'infiammò ogni fibra
del cuore. Senza porre alcun tempo a deliberare, quasi sospinto da
istintivo furore, scagliossi contra di lui e con un fiero colpo di
lancia il rovesciò dall'arcione. Indi precipitandosi da cavallo gli fu
sopra per istrappargli di mano l'imperiale stendardo. Villigiso, a cui
mai non era incontrato di venir balzato di sella, benchè si sentisse
gravemente ferito nel lato destro, nondimeno ardente di furore e di
vergogna erasi già ritto in piedi e tratta la scimitarra stava per
iscaricare un terribile fendente sul capo dell'avversario. Ma un
gagliardo colpo di stocco, che questi seppe scagliargli a tempo, il
passò da parte a parte. Tal fa la miseranda fine dello spietato; ed
Ottolino, dato allora di piglio alla bandiera capitana, la scosse
all'aria e trionfante recolla tra' suoi. Questo fatto ardimentoso decise
della giornata. Imperocchè la cavalleria teutonica, come vide a terra il
proprio duce e in mano de' nemici il vessillo imperiale, cadde
interamente d'animo, e datasi a fuga precipitosa, recò col proprio
disordine lo scompiglio e la paura in tutto l'esercito. Da quel punto
nel campo non fu più battaglia, ma eccidio. I soldati del Barbarossa,
sembravano invasi da prodigioso terrore. Niuno d'essi più pensava a
difendere sè stesso, non che ad offendere l'inimico. Quindi nel generale
tumulto altri venivano calpestati dai cavalli correnti all'impazzata;
altri erano trucidati dalle armi de' loro stessi compagni; ed altri
fuggendo in calca precipitavano nel prossimo Ticino. Federigo,
sforzatosi indarno di calmar lo spavento e riordinare il campo, fu come
involto e trasportato da un'onda di fuggitivi, nè più si vide. Il perchè
i suoi baroni, dopo averlo indarno cercato, lo tennero morto od annegato
nel ripassare il fiume; e questa nuova andò talmente crescendo e
corroborandosi di bocca in bocca, che la stessa Imperatrice, la quale
dimorava in Pavia, credendola vera, ordinò in Corte il corrotto ed ella
vestissi a bruno.




CAPO X.

_La pace di Venezia._


Mentre col passare dei giorni più si andava raffermando l'opinione della
morte di Federigo, Federigo comparve ad un tratto in Pavia; ma sotto
divise non sue, senza alcun seguito, sbaldanzito, altamente accorato.
Egli nel totale sbandamento e soqquadro del campo dopo la sconfitta de'
suoi, erasi sforzato invano arrestare i fuggenti e di raggranellarne
intorno a sè una parte almeno, che gli valesse di scorta ad onesta
ritirata. Niuno dava orecchio alle sue parole; ma tutti, imprecando la
guerra e chi si ostinava a volerla, badavano ad assicurare la propria
salvezza. Venuta meno ogni prova, Federigo fu costretto anch'egli a
fuggire, e trovandosi d'ogni parte circondato da nemici, gli fu duopo,
per non cader prigioniero, spogliarsi degli abiti imperiali e
camuffatosi alla meglio, andar errando più giorni per luoghi fuori di
mano, chiedendo per carità un ricovero ed un pane ai pastori e contadini
della campagna. Una tanta umiliazione in quell'animo sì altero e così
sitibondo di gloria avea fatta una impressione profondissima; la quale
crebbe anche più nel trovar, che poi fece, tutta la corte e la
imperatrice stessa in gramaglia. Gli parve a quella vista di ravvisare
un manifesto segnale dell'ira divina; sicchè gli ricorrevano del
continuo alla mente quelle parole del Salmo: _Humiliasti tamquam
vulneratum superbum._ Era sì insistente quella voce, e tanto il terrore
che gl'inspirava, che non potè celarne lo sgomento al vigile occhio
della pia ed affettuosa consorte.

Beatrice, che quanto virtuosa, altrettanto prudente era ed accorta e
niente altro più accesamente bramava che il ravvedimento dello sposo,
intese quello essere il punto da tentare sopra l'animo di lui un colpo
decisivo. Tenne dunque segretamente a consiglio i principali
dell'Impero, che tuttavia si trovavano in corte; e rappresentata loro
l'opportunità delle presenti disposizioni, in breve li ebbe convinti
quel tempo essere acconcissimo per indurre Federigo a tornare
all'ubbidienza della Chiesa. A procacciare poi più efficacemente lo
scopo ottenne da que' Principi una scritta, nella quale dichiaravano che
se l'Imperatore non si rappaciasse col Papa, essi non potevano più
parteggiare per lui con danno sì manifesto della loro coscienza. Ciò
fatto, l'illustre donna raccomandò fervidamente a Dio ed a S. Pietro
l'esito di tanto affare e coltone il destro tenne un giorno a Federigo
questo discorso:

--Imperatore, tu sei conscio di quante lagrime io ho versato, e assai
più ne ho sparse nel mio segreto, dinanzi a Dio per impetrare che tu
uscissi dalla falsa e perigliosa via, per la quale ti sei messo. Ma
quest'oggi io chieggo da te che tu mi ascolti benignamente e non
m'interrompa, finchè io non abbia tutti esposti i miei angosciosi
pensieri. Ti prego inoltre a non isdegnarti se io ti parlerò con quella
libertà, che alla sollecitudine ed all'affetto di sposa è concesso.
Posso io promettermi tanto dal magnanimo ed amoroso Federigo?

L'Imperatore commosso dall'accento ond'ella accompagnava queste parole,
le prese affettuosamente la mano e ponendosela sul cuore: Parla pure, o
Beatrice, le disse; parla liberamente; che io ti ascolterò volentieri,
quand'anche tu non dovessi dirigermi che riprensioni e rampogne.

--Io non dirò nulla, ripigliò l'Imperatrice, che non sia rispettoso, e
che non tenda anzi al restauro e incremento della tua grandezza. Indi
soffermatasi alquanto, quasi per concentrare le proprie idee, così
riprese:--Iddio nel sollevarti, o sposo, all'altezza del trono
imperiale, ebbe tra gli altri suoi disegni quello certamente di
costituire in te il sostenitore dell'ordine civile, e il difenditore
armato della sua Chiesa. Questa ultima dote massimamente costituisce il
distintivo carattere dell'imperatore cristiano. Qual fu l'idea che
presedette alla formazione dell'impero nel Cristianesimo? Tu il sai.
Essa venne espressa da quel Grande, che fu il primo ad essere investito
di tale dignità. L'immortal Carlomagno scriveva in fronte alle sue
leggi: _Carlo Re, per la grazia di Dio, difensor della Chiesa ed umile
aiutatore della Sede apostolica in tutte le cose._ Or mira te e il tuo
regno a fronte di sì sublime concetto. I tuoi popoli vessati da lunga e
crudelissima guerra. Ogni ordine di persone travolto negli errori, che
delle guerre sono inevitabili conseguenze. Da per tutto angherie di
ministri, che da te, occupato nelle armi, poco o nulla vengono vigilati.
L'impero diviso in parti e lacerato da lacrimevole scisma. Le chiese
smunte, oppresse, vedovate dei proprii Pastori. Il capo civile della
repubblica cristiana in aperta ribellione al capo spirituale della
medesima, sotto il peso della degradazione e dell'anatema, costretto a
rivendicar colla spada un'obbedienza, a cui la coscienza de' sudditi non
può prestarsi. Finchè la verace elezione di Alessandro al supremo
pontificato potea sembrarti dubbiosa (se a ragione o a torto io qui non
cerco), tu potevi aver qualche scusa, non fosse altro, al cospetto degli
uomini. Ma ora che la cosa è chiarita e tutto l'orbe cattolico, ad
eccezione di pochi, obbedisce e venera il vero Papa, qual difesa puoi tu
recare in faccia a Dio ed al mondo? Alessandro è riconosciuto dalla
Francia, dall'Inghilterra, dalla Spagna, da molti Principi ancora della
Germania. Guglielmo poi di Sicilia e Manuele di Costantinopoli, non
contenti di prestargli obbedienza, hanno impugnate le armi per
sostenerlo contro di te; e alle armi altresì è ricorsa l'intiera Italia
per la stessa cagione. Tu fidi nel tuo valor militare e nella tua
esperienza nella guerra. Ma non vedi che il cielo con aperti prodigi ti
contrasta? Per ben due volte due potentissimi eserciti, agguerriti,
vittoriosi, invincibili, sono spariti, non si sa come, qual fumo al
vento. Di tre antipapi, opposti al vero Papa, due sono già estinti
miseramente, ed il terzo appena prolunga nell'oscurità e nel disprezzo
universale la sua fellonesca usurpazione. Non sono questi perspicui e
palpabili segni che Dio è contro di te? E ci sarà potenza o consiglio
che possa prevalere in onta di Dio? Che aspetti di più? Guarda; perfino
quei pochi Principi ecclesiastici o secolari, che pur ti erano restati
ligi, apertamente protestano di non potere più innanzi seguirti
nell'apostasia.--E qui gli diè a leggere la scritta, menzionata più
sopra, la quale era del tenore seguente: «Noi, qui sottosegnati, saremo
sempre pronti, secondo le leggi dell'Impero ad obbedirvi, o Sire, in
tutte le cose temporali, e a prestarvi i servigi e l'ossequio che il
sovrano vostro diritto da noi richiede. Ma voi, benchè Sovrano de'
corpi, non siete tuttavia Sovrano altresì delle nostre anime. Noi non
intendiamo di perderle per farvi piacere nè vogliamo più oltre preferire
le cose della terra a quelle del cielo. Dichiariamo dunque alla Maestà
vostra, che noi d'ora innanzi riconosciamo Alessandro per vero Papa
cattolico; e non curveremo più la fronte al vano idolo che avete
innalzato nella persona di Giovanni di Strum. Stante ciò, voi ben
vedete, o Sire, non esserci possibile di rimanere più oltre presso di
voi; finchè voi durate in contumacia di santa Chiesa.» Seguivano le
firme.

Federigo rimase attonito a quella lettura, e di subita ira avvampò. Ma
l'accorta Beatrice fu presta a calmarne con bei modi lo sdegno, e
ripigliò:--Questo franco parlare dei baroni, non dee offenderti, o
Imperatore. Esso è segno di animo nobile e leale, che la tua sapienza
dee anzi apprezzare. Guai a quel Principe i cui ministri e cortigiani a
guisa di vili mancipii non sappiano fare altro che chinare il capo ai
suoi voleri senza osar mai di contraddirgli liberamente, quando la
giustizia o la verità lo richiede. Non vi è Principe più infelice e men
sicuro di questo. Egli non avrà mai intorno a sè veri amici; ma sol
piacentieri interessati ed egoisti, che, dove lor metta conto, lo
tradiranno con la stessa facilità onde prima lo adulavano. Qui poi
trattandosi di coscienza, saresti nonchè ingiusto ma sacrilego a
pretendere di dominarla a tua posta. La stima che vedi fare da' tuoi
Baroni della loro eterna salute, dee anzi esserti di stimolo a vincere
te medesimo con una risoluzione comandata dalla legge divina, dal
proprio onore, dagli stessi tuoi temporali interessi.

Finito un tal discorso, ambidue restarono alquanto in silenzio, finchè
Federigo lo ruppe dicendo con la consueta sua energia ed impeto di
voce:--Ebbene, Imperatrice, io fin d'ora rinunzio allo scisma, e mi
riconcilio a Papa Alessandro; ma non intendo dar pace nè ai Lombardi nè
al Siciliano, nè al Greco.--Son contenta, riprese Beatrice, per ora non
chieggo di più; il resto sarà materia di più maturi consigli. Cerchiamo
da prima il regno di Dio; ogni altra cosa gli terrà dietro. Soltanto
pregoti, o Imperatore, ad attener fedelmente la promessa e presto.--Ciò
detto, rizzaronsi; e Beatrice si ritirò nella proprie stanze a
ringraziare il Dator d'ogni bene; Federico chiamò presso di sè
l'Arcicancelliere dell'impero per ispedire di subito ambasciatori al
Papa.

Questi furono lo stesso Arcicancelliere, Cristiano di Magonza, Wicmano
Arcivescovo di Magdeburgo, Conrado designato Vescovo di Worms, e
Weremondo Protonotario del regno. Partitisi senza dimora essi trovarono
il Papa in Anagni; e con parole di somma devozione e rispetto gli
esposero come l'Imperatore ardentemente desiderava di sottomettersi alla
sua obbedienza e far la pace colla Chiesa e colla città di Roma, e
ricevere l'assoluzione dell'incorsa censura. Gli presentarono poi una
lettera di Beatrice, in cui ella, dopo aver dato sfogo agli affetti di
sua devozione, narrava al S. Padre con filial confidenza l'operato da
lei, e supplicavalo che ad imitazione di quel Dio, di cui sosteneva in
terra le veci, volesse dimenticare ogni offesa ed accogliere con paterna
pietà il prodigo ma convertito figliuolo. Se ad Alessandro riuscisse
consolante una tale novella non è a dire. Egli rispose agli ambasciadori
con termini di singolare benevolenza e scrisse con sommo affetto alla
pia Imperatrice; ma risolutamente protestò che non avrebbe giammai
accettata la sottomissione di Federigo, se questi non dava in pari tempo
la pace a tutti gli alleati della Chiesa e segnatamente ai Lombardi,
all'Imperatore di Costantinopoli, al Re di Sicilia. Gli ambasciadori,
che sapevano la contraria disposizione di animo del Barbarossa fecero
ogni opera per distornare il Pontefice dalla posta condizione; ma
vedendo l'irremovibile volontà di lui sopra tal punto, chiesero d'essere
accompagnati nel loro ritorno da alcuni Cardinali Legati, i quali si
adoperassero in nome del Papa a farvi condiscendere Federigo. Alessandro
assegnò loro i due Cardinali Umbaldo e Raniero; e questi insieme con
gl'inviati si recarono dall'Imperatore, che fuor d'ogni espettazione
trovarono dispostissimo a rappaciarsi eziandio con gli alleati della S.
Sede. Cagione di tal mutazione era stata Beatrice, la quale bel bello lo
avea persuaso a cessare da ogni guerra contra popoli e signori
cristiani, e volgere piuttosto la sua indole bellicosa a combattere
gl'infedeli in Oriente, dove Saladino, divenuto soldano di Egitto e di
Siria, minacciava grandemente il regno di Gerusalemme.

Si stabilì coll'Imperatore un generale convegno tra lui, il Papa, i
rappresentanti della Lega e gli ambasciadori del Re di Sicilia per
fermare i patti della pace e giurarla. Per tal convegno si prescelse la
città di Bologna, a cui poscia per varie ragioni venne sostituita
Venezia.

Grande fu il compiacimento dei Principi sì di Alemagna come d'Italia per
un atto sì desiderato, ed ognuno si affrettava per assistervi di
presenza. Tra questi non poteva mancare il marchese di Saluzzo,
Manfredo, il quale tra i Principi dell'Impero grandeggiava non poco per
autorità e per potenza. Egli volle che tra i minori feudatarii a sè
soggetti, destinati a seguitarlo, venisse Berardo, già divenuto come
dicemmo, signore di Mozzatorre. Ma, anche senza un tale invito, Berardo
sarebbesi offerto da sè per abbracciare più presto il figliuolo
Eriberto, che nella restituzione dei prigionieri d'ambe le partì, da
farsi in Venezia, doveva essere rimesso in libertà. La medesima ragione
invogliava fortemente anche la moglie e la figliuola; e tante furono le
preghiere d'entrambe, che Berardo acconsentì finalmente a condurlesi
seco. Così Rafaella ebbe il contento di andare ancor essa a quella
solennità, a cui oltre l'amore del fratello la sospingeva il desiderio
di rivedere la pia Imperatrice per rinnovarle più pienamente i
rendimenti di grazie.

Frattanto Papa Alessandro partiva da Roma; e dopo essersi recato per
pochi giorni a Benevento, imprendeva il viaggio di mare con sei
Cardinali (giacchè gli altri si erano avviati per terra), accompagnato a
segno di onore da undici grandi galere del Re di Napoli. Accostatosi a
Venezia, vennergli incontro a riceverlo sopra elegantissime barche il
Doge coi membri di quell'illustre Senato, il Patriarca co' suoi Vescovi
suffraganei, i principali cittadini e una moltitudine sterminata di
popolo. Giunti alla città, tutti si ordinarono in solenne processione e
cantando le divine laudi si recarono al magnifico tempio di S. Marco.
Quivi il S. Padre fatta orazione e benedetto il popolo si ritirò nel
palazzo patriarcale. Siccome poi seppe non essere ancora giunti in
Venezia i commissarii della Lega, l'amoroso Pontefice, per rimuovere
ogni ostacolo che fosse sopravvenuto, ed anche per dare ai Lombardi un
solenne attestato della sua benevolenza, invitolli a mandare i loro
rappresentanti in Ferrara, dov'egli si recherebbe per deliberare con
essi intorno alle condizioni della pace. Trasferitosi dunque colà,
accompagnato da gran numero di Cardinali e di Vescovi, non può dirsi a
parole l'entusiasmo, ond'egli venne accolto dal popolo ferrarese e da
tutti i magistrati e baroni delle diverse città lombarde. Il Papa li
convocò il dì appresso nella chiesa dedicata a S. Giorgio, e tenne loro
questo sermone: «Voi sapete, o cari miei figli, la persecuzione che la
Chiesa ha sofferto da parte dell'Imperatore, che dovea proteggerla. Voi
sapete quanti danni l'autorità della Chiesa romana ne ha ritratto.
Imperocchè i peccati restavano in gran parte impuniti e i sacri canoni
senza esecuzione; per nulla dire della distruzion delle chiese e dei
monasteri, dei saccheggi, degl'incendii, delle uccisioni e dei delitti
d'ogni maniera. Dio ha permesso questi mali; ma infine Egli ha
rabbonacciata la tempesta, e volto il cuore dell'Imperatore a chieder la
pace. È questo un miracolo della divina potenza. Imperocchè chi avrebbe
pensato che un Vecchio Sacerdote ed inerme potesse resistere al furore
teutonico e vincere senza combattere un Imperador sì possente? Ma ognuno
intende che è impossibile guerreggiar contra Dio. Ora avendoci Federigo
chiesta la pace, escludendone voi, noi considerando la devozione e il
coraggio, onde voi avete combattuto per la Chiesa e per l'Italia, non
abbiamo voluto accettarla senza di voi; affinchè come voi avete
partecipato con noi della tribolazione, così partecipiate ancora con noi
della gioia. È questa la ragione, per la quale noi, senza aver riguardo
nè alla nostra dignità nè alla nostra vecchiezza, ci siamo esposti al
mare e ai pericoli d'un lungo viaggio per venire a deliberare con voi se
dobbiamo o no accettare la pace che ci viene offerta.»

I rappresentanti della lega, vivamente commossi da tanta degnazione,
risposero di comune accordo per bocca d'uno dei loro capi. «Venerando
Padre e Signore, tutta l'Italia si getta ai vostri piedi per rendervi
grazie e testimoniarvi la sua letizia per l'onore che voi fate ai vostri
sudditi di venire a loro, affine di cercare e rimenare all'ovile le
pecorelle smarrite. Noi conosciamo per propria esperienza la
persecuzione che Federigo ha fatta alla Chiesa ed a Voi. Noi siamo stati
i primi ad opporci al suo furore ed impedire che egli distruggesse
l'Italia ed opprimesse la libertà della Chiesa; e per una causa sì santa
noi non abbiamo perdonato nè a spese, nè a travagli, nè a perdite, nè a
pericoli. Per ciò, venerando Padre, è conveniente che voi non accettiate
pace senza di noi; siccome noi l'abbiamo più volte ricusata, perchè ci
veniva offerta senza di Voi. Pel resto noi siamo ben contenti di far
pace coll'Imperatore, al quale noi non ricuseremo nessuna delle sue
antiche ragioni sopra l'Italia; purchè sieno salvi i diritti che noi
abbiamo ereditato dai nostri maggiori. Quanto al Re di Sicilia, noi
approviamo che sia anch'egli compreso in questo trattato, perciocchè
egli è un Principe che ama la pace e la giustizia. I nostri viaggiatori
lo sanno per esperienza, giacchè vi ha più sicurezza nei boschi di quel
reame che non nelle città degli altri Stati.»

Romualdo Arcivescovo di Salerno e personalmente presente a quel
consesso, ci ha nella sua cronaca conservato questi particolari.

Saputosi da Federigo come il Papa trovavasi a Ferrara in uno coi
rappresentanti della Lega e cogli ambasciatori del Re di Sicilia, inviò
colà suoi plenipotenziarii per conchiudere definitivamente le condizioni
della pace, da giurarsi poi da lui e da tutti in Venezia. Terminate le
conferenze, il Papa, con tutta quell'adunanza si restituì alla città
reina dell'Adriatico; dove in breve recossi eziandio l'Imperatore, con
gran seguito di Principi e Signori alemanni. Il giorno appresso del suo
arrivo il Papa gl'inviò sei Cardinali, acciocchè ricevessero dalle sue
mani per iscritto la rinunzia allo scisma, e la professione di
obbedienza a lui ed a' suoi legittimi successori nella cattedra di S.
Pietro, e in conseguenza di ciò lo assolvessero dalla scomunica. Lo
stesso dovea farsi coi Prelati e Signori del suo seguito. Compiuto tutto
ciò appuntino, il Doge di Venezia con gran moltitudine del Clero e del
popolo andò a prendere l'Imperatore e processionalmente lo condusse alla
chiesa di S. Marco, dove il Papa attendevalo. Federigo appena giunto
alla presenza di Lui gittò via dalle spalle l'imperiale paludamento e
prostesosi boccone a terra baciò reverentemente i piedi a sua Santità,
implorando supplichevolmente perdono e benedizione. Il Papa, commosso
fino alle lagrime, si piegò amorevolmente sopra di lui, lo benedisse con
grande affetto, e sollevandolo da terra lo abbracciò e lo baciò in
bocca. A tal vista un impeto di gioia invase tutti gli astanti, e
Alemanni e Italiani, grandi e popolo, proruppero in alto grido di
giubilo. Da ultimo il Papa, fattosi all'altare, intonò il solenne inno
di grazie al Signore.

Per più giorni durarono le pubbliche feste nella città con addobbi e
luminarie e giuochi e conviti; le quali feste si raddoppiarono il giorno
del giuramento della conchiusa pace. Radunatisi pertanto nella gran sala
del palazzo patriarcale, il Papa col Sacro Collegio, l'Imperatore,
l'Imperatrice, i Principi, i Commissarii della Lega lombarda e gli
Ambasciadori del Re di Sicilia; il Papa fece una breve allocuzione,
relativa a quel fatto, ricordando i beneficii della pace e commendando
altamente la virtù e la prudenza dell'Imperatrice, a cui dopo Dio, essa
dovevasi. L'illustre donna, verso cui tosto si rivolsero gli occhi di
tutti, si tinse il viso di modesto rossore ed avvallò dignitosamente gli
sguardi. All'allocuzione papale seguì un discorso dell'Imperatore, dove
egli confessando i suoi passati errori, rendeva grazie a Dio d'avernelo
ritratto, e prometteva per ammenda d'andare a guerreggiare in Terra
Santa, e protestava di rendere piena pace ai Lombardi e al Re di
Sicilia. Tutti acclamarono con festevoli grida, e presentati poscia da'
chierici i santi Evangelii e le reliquie della vera croce, l'Imperatore
pel primo, e quindi i Principi e i Commissarii delle parti contraenti
giurarono d'osservare fedelmente il trattato.

La grandezza di questi avvenimenti, qui piuttosto accennati che narrati,
ci avevano quasi fatto dimenticar Rafaella. Ma essi non erano estranei
per lei; anzi meravigliosamente s'intrecciavano con le sue avventure.
Riavuto il fratello, cui fuor d'ogni credere trovò florido e lieto, ella
pensava d'aver tocco il limite d'ogni sua contentezza. Ma Iddio le
serbava un altro benefizio, tanto più giocondo quanto meno da lei
immaginato. Il dì che il Papa tornava da Ferrara, accompagnato dai
magistrati e rappresentanti delle città lombarde, Rafaella insieme colla
madre stavasi a una finestra del Doge mirando quel non più veduto
spettacolo, e un ufficiale di corte le veniva indicando e spiegando i
singoli personaggi.--Osservate, madamigella; quelli che immediatamente
seguono il corteggio papale, sono i Messi di Federigo Imperatore. Son
tutti alemanni ed appartengono alle prime dignità dell'Impero. I due che
vengono dopo, l'uno ecclesiastico, l'altro secolare, sono gli
Ambasciadori del Re di Sicilia, Romualdo Arcivescovo di Salerno, e
Ruggiero conte di Andria. Da ultimo vedete i Commissarii della Lega
scelti tra i consoli e i magistrati delle diverse città. Hanno varie
divise secondo la patria a cui appartengono. Questi sono Milanesi,
questi di Cremona, questi altri di Treviso, quelli di Bergamo.--Rafaella
osservava attentamente tutto e tutti, quando tra i consoli di Milano le
parve vederne uno che al volto e agli atti si rassomigliava pienamente
ad Ottolino. Trasalì a quella vista, e un gelido tremore le corse per le
ossa. La madre che s'accorse di quella veemente ed improvvisa
turbazione:--Che hai, figliuola, le disse, tu se' fatta pallida e quasi
convulsa!--Vedi, mamma, rispose Rafaella, guarda quel terzo da parte
destra, che ha la piuma nera al berretto e la cintura turchina ai
fianchi, non sembra egli proprio Ottolino?--La buona vecchia aguzzando
gli sguardi restava anch'ella meravigliata della totale rassomiglianza;
ma non sospettando a pezza dell'identità di persona:--Veh, esclamava,
coincidenza di fattezze e di movimenti! lo diresti gemello; se nonchè
questi ha il volto più abbronzato.--Mamma, ripigliava Rafaella, a cui il
cuore batteva in petto oltre l'usato, chi sa che non sia desso.--Che di'
tu mai, figliuola mia, Ottolino! di cui non si è saputo più nulla, e che
certo sarà a quest'ora in paradiso, giacchè era pio giovine, e Dio
certamente gli avrà usata misericordia. E poi che avrebbe a far egli coi
Milanesi e molto più coi Consoli! Egli era un semplice arimanno di
Saluzzo.--E che possiamo noi sapere, o mamma, delle vicende di questo
mondo! Chi avrebbe mai predetto che io prigione in Mozzatorre vi sarei
stata poi in qualità di signora! Non potrebbe ad Ottolino essere
accaduto qualche cosa di somigliante?--E non ne sarebbe trapelato
qualche sentore infine a noi? disse la madre: Rafaella, non fare che
l'antico affetto t'illuda.

Ma l'antico affetto non la illudeva; imperocchè veramente quegli era
Ottolino, decorato dai Milanesi della loro cittadinanza ed ascritto tra'
consoli in guiderdone del fatto egregio nella battaglia di Legnano. Egli
veniva con gran desiderio in Venezia sì perchè sapeva d'avervi a
rivedere Eriberto, e sì perchè sperava d'incontrarvi inoltre Berardo
alla corte del Marchese Manfredo. Qual fu la sua sorpresa, quando udì
che oltre a Berardo, eravi eziandio la figliuola! Esultò di gioia; e
come prima gli fu concesso, corse subito all'albergo, dove gli fu detto
che dimorava Berardo. Ognuno può immaginare le allegrezze che tutti i
membri di quella famiglia fecero al vederlo, quasi redivivo e tornato
dall'altro mondo. Egli altresì non capiva in sè medesimo dalla letizia,
nè sapeva saziarsi di stare con essi; e ogni dì era a visitarli e
intrattenerli piacevolmente col racconto delle sue avventure, ed a
vicenda facevasi narrare da Eriberto e da Rafaella le loro. Così
passarono tutti quei giorni, che precedettero la ratificazion della
pace; ed Ottolino sembrava quasi divenuto un secondo figliuolo di
Berardo; tant'era la confidenza e l'affetto, con che egli veniva
trattato.

È facile indovinare se in quel bollente animo si ridestasse l'antica
fiamma. Nondimeno egli non osava palesarsi, sì perchè non sapeva quali
fossero le disposizioni di Berardo, e sì perchè avea concepito gran
desiderio di seguitare l'Imperatore nell'impresa d'Oriente a difesa di
Terra Santa. Senonchè la pia Imperatrice, che appena seppe di lui avea
voluto vederlo e spesso lo chiamava in corte, un dì fe cadere il
discorso sopra Rafaella e sopra la necessità di dover omai darle stato;
e come dal mutamento di colore e dall'agitazione degli atti si accorse
degli interni affetti del giovane, apertamente il dimandò se egli a
riguardo della donzella era quel medesimo che fu un tempo, giacchè a lei
tutto era noto. Ottolino, affidato da tanta benignità di quell'eccelsa
Signora, interamente le confessò l'animo suo. Le espose come egli
veramente per Rafaella non era in nulla diverso, ma che il desiderio di
seguitar Federigo nella crociata contro gl'infedeli, e il timore non
forse la mutata condizione di Berardo fosse ostacolo a contrarre con lui
parentado lo facevano star titubante. Beatrice risposegli che, quanto
all'andata in Palestina essa non potea eseguirsi se non dopo qualche
anno, essendo indispensabile dar prima assettamento alle cose
dell'Impero e far gli apparecchi di guerra; nè potea venirle ostacolo
dalle nozze con Rafaella, la quale, pia come era, sarebbe stata anzi
lieta di quella virtuosa risoluzione dello sposo. Quanto poi alla
disparità di condizione, già egli, console milanese, non la cedea gran
fatto al feudatario di picciol castello; ed oltre a ciò ella sarebbe
stata presta a sollevarlo a grado più alto, se il Marchese Manfredo non
l'avesse prevenuta. Conciossiachè questi ammirato del valore di
Ottolino, avea già mosse pratiche presso la magistratura di Milano per
riavere l'antico suo suddito, affine di proporlo al comando generale di
tutte le schiere della sua signoria. Ottolino fu oltremodo lieto a udir
tali cose; giacchè gli frugava l'anima eziandio la brama di tornare al
luogo nativo e rivedere i parenti e gli amici. Il perchè rendute
all'augusta Imperatrice le maggiori grazie che per lui si potessero,
tutto si commise nelle sue mani. La magnanima donna, accertatasi prima
dei sentimenti eziandio di Rafaella, chiamò a se Berardo e manifestogli
ogni cosa, con estremo contento di lui. Il perchè, iniziate e conchiuse
in poco tempo le trattative, l'Imperatrice ebbe la soddisfazione di
potere prima del suo ritorno in Germania, assistere ella stessa agli
sponsali, decorandoli di ricchi doni.




INDICE

  La Manumissione                Pag.  1
  Il Rapimento                   »    16
  La lieta novella               »    30
  L'Assedio                      »    44
  La Resa                        »    52
  La Distruzione di Milano       »    70
  La pia Imperatrice             »    78
  Ottolino                       »    92
  La Lega Lombarda               »   108
  La pace di Venezia             »   127


GIO. GNOCCHI--EDITORE

  =Scienza per tutti=. Eleganti volumi in-16 illustrati

  =Storia di un foglio di carta= di G. Pizzetta, traduzione
  del dott. G. Gorini, con incisioni                           L. 1 --

  =Storia d'un pezzo di carbone= di G. Hément,
  traduzione del dott. G. Gorini, con incisioni                   1 --

  =Storia di un raggio di sole=, di P. Papillon, traduzione
  del dott. G. Gorini, con incisioni                              1 --

  =Un vezzo di perle=, storia delle perle, loro formazione,
  pesca, commercio e imitazione di Paride Colucci-Nucchelli       1 40

  =La mia dimora=, storia del corpo umano, di Alacot,
  tradotta dal prof. I. Malacarne                                 1 30

  =Il mondo prima del diluvio=, di G. Pizzetta. Un
  volume in-16 illustrato                                         1 --

  Legati in carta zigrinata oro in più al volume                 -- 80

  =Roncali A.= Scienza e costanza, ossia Cristoforo Colombo
  e la scoperta dell'America. Un vol. in-16 illust.               1 40

  =Una passeggiata in vacanza=, trattenimenti scientifici
  e morali dedicati ai giovanetti. Un vol. in-16                  2 --

  =Bazzoni G. B.= Racconti storici edizione illustrata. Un
  vol. in-16                                                      1 20

  =Verne G.= Un viaggio aereo, ossia cinque giornate in
  un pallone. Un volume in-16 illustrato                          2 --

  =Zoncada A.= Quattro racconti ad istruzione dei giovinetti.
  Un vol. in-16                                                   2 --

  =Massimo buon prezzo.= Grandissime carte geografiche
  murali: Italia, Europa e Mappamondo, approvate
  dal Ministero di Pubblica Istruzione, di metri 2 per
  1½, espressamente disegnate ed incise ad uso delle
  Scuole, Commercio e per famiglie, con parole e caratteri
  grossi, colorate e stampate su bella carta, in 9
  fogli ciascuna, in fogli per sole                               7 --

  Montata su tela con bastoni                                    14 --

Mediante Vaglia Postale in lettera affrancata si spediscono franche di
Posta.





Nota del Trascrittore

Ortografia e punteggiatura originali sono state mantenute, così come le
grafie alternative (ognora/ogn'ora e simili), correggendo senza
annotazione minimi errori tipografici. Sono stati corretti i seguenti
refusi (tra parentesi il testo originale):

  28--egli avea trovato nel Pontefice Adriano IV [Pontefice IV]
  31--non volesti abbandonare [abbondonare] questo paese
  39--da lontano Giovanna, e pensando [pensado] essere
  72--non esservi Dio, non esservi [eservi] giustizia
  110--Federigo avrebbe [aveebbe] dovuto comprendere
  116--si sentiva compresa da un subitaneo [subitano] raccapriccio
  117--Anche l'umor faceto di frate Uguccione [Ugucoione]
  121--pose l'assedio ad Alessandria [Allessandria]
  132--con termini di singolare benevolenza [benevoenza]





End of the Project Gutenberg EBook of Rafaella, by Silvio Pellico

*** END OF THIS PROJECT GUTENBERG EBOOK RAFAELLA ***

***** This file should be named 41377-8.txt or 41377-8.zip *****
This and all associated files of various formats will be found in:
        http://www.gutenberg.org/4/1/3/7/41377/

Produced by Carlo Traverso, Claudio Paganelli, Barbara
Magni and the Online Distributed Proofreading Team at
http://www.pgdp.net (This file was produced from images
generously made available by The Internet Archive)


Updated editions will replace the previous one--the old editions
will be renamed.

Creating the works from public domain print editions means that no
one owns a United States copyright in these works, so the Foundation
(and you!) can copy and distribute it in the United States without
permission and without paying copyright royalties.  Special rules,
set forth in the General Terms of Use part of this license, apply to
copying and distributing Project Gutenberg-tm electronic works to
protect the PROJECT GUTENBERG-tm concept and trademark.  Project
Gutenberg is a registered trademark, and may not be used if you
charge for the eBooks, unless you receive specific permission.  If you
do not charge anything for copies of this eBook, complying with the
rules is very easy.  You may use this eBook for nearly any purpose
such as creation of derivative works, reports, performances and
research.  They may be modified and printed and given away--you may do
practically ANYTHING with public domain eBooks.  Redistribution is
subject to the trademark license, especially commercial
redistribution.



*** START: FULL LICENSE ***

THE FULL PROJECT GUTENBERG LICENSE
PLEASE READ THIS BEFORE YOU DISTRIBUTE OR USE THIS WORK

To protect the Project Gutenberg-tm mission of promoting the free
distribution of electronic works, by using or distributing this work
(or any other work associated in any way with the phrase "Project
Gutenberg"), you agree to comply with all the terms of the Full Project
Gutenberg-tm License (available with this file or online at
http://gutenberg.org/license).


Section 1.  General Terms of Use and Redistributing Project Gutenberg-tm
electronic works

1.A.  By reading or using any part of this Project Gutenberg-tm
electronic work, you indicate that you have read, understand, agree to
and accept all the terms of this license and intellectual property
(trademark/copyright) agreement.  If you do not agree to abide by all
the terms of this agreement, you must cease using and return or destroy
all copies of Project Gutenberg-tm electronic works in your possession.
If you paid a fee for obtaining a copy of or access to a Project
Gutenberg-tm electronic work and you do not agree to be bound by the
terms of this agreement, you may obtain a refund from the person or
entity to whom you paid the fee as set forth in paragraph 1.E.8.

1.B.  "Project Gutenberg" is a registered trademark.  It may only be
used on or associated in any way with an electronic work by people who
agree to be bound by the terms of this agreement.  There are a few
things that you can do with most Project Gutenberg-tm electronic works
even without complying with the full terms of this agreement.  See
paragraph 1.C below.  There are a lot of things you can do with Project
Gutenberg-tm electronic works if you follow the terms of this agreement
and help preserve free future access to Project Gutenberg-tm electronic
works.  See paragraph 1.E below.

1.C.  The Project Gutenberg Literary Archive Foundation ("the Foundation"
or PGLAF), owns a compilation copyright in the collection of Project
Gutenberg-tm electronic works.  Nearly all the individual works in the
collection are in the public domain in the United States.  If an
individual work is in the public domain in the United States and you are
located in the United States, we do not claim a right to prevent you from
copying, distributing, performing, displaying or creating derivative
works based on the work as long as all references to Project Gutenberg
are removed.  Of course, we hope that you will support the Project
Gutenberg-tm mission of promoting free access to electronic works by
freely sharing Project Gutenberg-tm works in compliance with the terms of
this agreement for keeping the Project Gutenberg-tm name associated with
the work.  You can easily comply with the terms of this agreement by
keeping this work in the same format with its attached full Project
Gutenberg-tm License when you share it without charge with others.

1.D.  The copyright laws of the place where you are located also govern
what you can do with this work.  Copyright laws in most countries are in
a constant state of change.  If you are outside the United States, check
the laws of your country in addition to the terms of this agreement
before downloading, copying, displaying, performing, distributing or
creating derivative works based on this work or any other Project
Gutenberg-tm work.  The Foundation makes no representations concerning
the copyright status of any work in any country outside the United
States.

1.E.  Unless you have removed all references to Project Gutenberg:

1.E.1.  The following sentence, with active links to, or other immediate
access to, the full Project Gutenberg-tm License must appear prominently
whenever any copy of a Project Gutenberg-tm work (any work on which the
phrase "Project Gutenberg" appears, or with which the phrase "Project
Gutenberg" is associated) is accessed, displayed, performed, viewed,
copied or distributed:

This eBook is for the use of anyone anywhere at no cost and with
almost no restrictions whatsoever.  You may copy it, give it away or
re-use it under the terms of the Project Gutenberg License included
with this eBook or online at www.gutenberg.org/license

1.E.2.  If an individual Project Gutenberg-tm electronic work is derived
from the public domain (does not contain a notice indicating that it is
posted with permission of the copyright holder), the work can be copied
and distributed to anyone in the United States without paying any fees
or charges.  If you are redistributing or providing access to a work
with the phrase "Project Gutenberg" associated with or appearing on the
work, you must comply either with the requirements of paragraphs 1.E.1
through 1.E.7 or obtain permission for the use of the work and the
Project Gutenberg-tm trademark as set forth in paragraphs 1.E.8 or
1.E.9.

1.E.3.  If an individual Project Gutenberg-tm electronic work is posted
with the permission of the copyright holder, your use and distribution
must comply with both paragraphs 1.E.1 through 1.E.7 and any additional
terms imposed by the copyright holder.  Additional terms will be linked
to the Project Gutenberg-tm License for all works posted with the
permission of the copyright holder found at the beginning of this work.

1.E.4.  Do not unlink or detach or remove the full Project Gutenberg-tm
License terms from this work, or any files containing a part of this
work or any other work associated with Project Gutenberg-tm.

1.E.5.  Do not copy, display, perform, distribute or redistribute this
electronic work, or any part of this electronic work, without
prominently displaying the sentence set forth in paragraph 1.E.1 with
active links or immediate access to the full terms of the Project
Gutenberg-tm License.

1.E.6.  You may convert to and distribute this work in any binary,
compressed, marked up, nonproprietary or proprietary form, including any
word processing or hypertext form.  However, if you provide access to or
distribute copies of a Project Gutenberg-tm work in a format other than
"Plain Vanilla ASCII" or other format used in the official version
posted on the official Project Gutenberg-tm web site (www.gutenberg.org),
you must, at no additional cost, fee or expense to the user, provide a
copy, a means of exporting a copy, or a means of obtaining a copy upon
request, of the work in its original "Plain Vanilla ASCII" or other
form.  Any alternate format must include the full Project Gutenberg-tm
License as specified in paragraph 1.E.1.

1.E.7.  Do not charge a fee for access to, viewing, displaying,
performing, copying or distributing any Project Gutenberg-tm works
unless you comply with paragraph 1.E.8 or 1.E.9.

1.E.8.  You may charge a reasonable fee for copies of or providing
access to or distributing Project Gutenberg-tm electronic works provided
that

- You pay a royalty fee of 20% of the gross profits you derive from
     the use of Project Gutenberg-tm works calculated using the method
     you already use to calculate your applicable taxes.  The fee is
     owed to the owner of the Project Gutenberg-tm trademark, but he
     has agreed to donate royalties under this paragraph to the
     Project Gutenberg Literary Archive Foundation.  Royalty payments
     must be paid within 60 days following each date on which you
     prepare (or are legally required to prepare) your periodic tax
     returns.  Royalty payments should be clearly marked as such and
     sent to the Project Gutenberg Literary Archive Foundation at the
     address specified in Section 4, "Information about donations to
     the Project Gutenberg Literary Archive Foundation."

- You provide a full refund of any money paid by a user who notifies
     you in writing (or by e-mail) within 30 days of receipt that s/he
     does not agree to the terms of the full Project Gutenberg-tm
     License.  You must require such a user to return or
     destroy all copies of the works possessed in a physical medium
     and discontinue all use of and all access to other copies of
     Project Gutenberg-tm works.

- You provide, in accordance with paragraph 1.F.3, a full refund of any
     money paid for a work or a replacement copy, if a defect in the
     electronic work is discovered and reported to you within 90 days
     of receipt of the work.

- You comply with all other terms of this agreement for free
     distribution of Project Gutenberg-tm works.

1.E.9.  If you wish to charge a fee or distribute a Project Gutenberg-tm
electronic work or group of works on different terms than are set
forth in this agreement, you must obtain permission in writing from
both the Project Gutenberg Literary Archive Foundation and Michael
Hart, the owner of the Project Gutenberg-tm trademark.  Contact the
Foundation as set forth in Section 3 below.

1.F.

1.F.1.  Project Gutenberg volunteers and employees expend considerable
effort to identify, do copyright research on, transcribe and proofread
public domain works in creating the Project Gutenberg-tm
collection.  Despite these efforts, Project Gutenberg-tm electronic
works, and the medium on which they may be stored, may contain
"Defects," such as, but not limited to, incomplete, inaccurate or
corrupt data, transcription errors, a copyright or other intellectual
property infringement, a defective or damaged disk or other medium, a
computer virus, or computer codes that damage or cannot be read by
your equipment.

1.F.2.  LIMITED WARRANTY, DISCLAIMER OF DAMAGES - Except for the "Right
of Replacement or Refund" described in paragraph 1.F.3, the Project
Gutenberg Literary Archive Foundation, the owner of the Project
Gutenberg-tm trademark, and any other party distributing a Project
Gutenberg-tm electronic work under this agreement, disclaim all
liability to you for damages, costs and expenses, including legal
fees.  YOU AGREE THAT YOU HAVE NO REMEDIES FOR NEGLIGENCE, STRICT
LIABILITY, BREACH OF WARRANTY OR BREACH OF CONTRACT EXCEPT THOSE
PROVIDED IN PARAGRAPH 1.F.3.  YOU AGREE THAT THE FOUNDATION, THE
TRADEMARK OWNER, AND ANY DISTRIBUTOR UNDER THIS AGREEMENT WILL NOT BE
LIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR
INCIDENTAL DAMAGES EVEN IF YOU GIVE NOTICE OF THE POSSIBILITY OF SUCH
DAMAGE.

1.F.3.  LIMITED RIGHT OF REPLACEMENT OR REFUND - If you discover a
defect in this electronic work within 90 days of receiving it, you can
receive a refund of the money (if any) you paid for it by sending a
written explanation to the person you received the work from.  If you
received the work on a physical medium, you must return the medium with
your written explanation.  The person or entity that provided you with
the defective work may elect to provide a replacement copy in lieu of a
refund.  If you received the work electronically, the person or entity
providing it to you may choose to give you a second opportunity to
receive the work electronically in lieu of a refund.  If the second copy
is also defective, you may demand a refund in writing without further
opportunities to fix the problem.

1.F.4.  Except for the limited right of replacement or refund set forth
in paragraph 1.F.3, this work is provided to you 'AS-IS' WITH NO OTHER
WARRANTIES OF ANY KIND, EXPRESS OR IMPLIED, INCLUDING BUT NOT LIMITED TO
WARRANTIES OF MERCHANTABILITY OR FITNESS FOR ANY PURPOSE.

1.F.5.  Some states do not allow disclaimers of certain implied
warranties or the exclusion or limitation of certain types of damages.
If any disclaimer or limitation set forth in this agreement violates the
law of the state applicable to this agreement, the agreement shall be
interpreted to make the maximum disclaimer or limitation permitted by
the applicable state law.  The invalidity or unenforceability of any
provision of this agreement shall not void the remaining provisions.

1.F.6.  INDEMNITY - You agree to indemnify and hold the Foundation, the
trademark owner, any agent or employee of the Foundation, anyone
providing copies of Project Gutenberg-tm electronic works in accordance
with this agreement, and any volunteers associated with the production,
promotion and distribution of Project Gutenberg-tm electronic works,
harmless from all liability, costs and expenses, including legal fees,
that arise directly or indirectly from any of the following which you do
or cause to occur: (a) distribution of this or any Project Gutenberg-tm
work, (b) alteration, modification, or additions or deletions to any
Project Gutenberg-tm work, and (c) any Defect you cause.


Section  2.  Information about the Mission of Project Gutenberg-tm

Project Gutenberg-tm is synonymous with the free distribution of
electronic works in formats readable by the widest variety of computers
including obsolete, old, middle-aged and new computers.  It exists
because of the efforts of hundreds of volunteers and donations from
people in all walks of life.

Volunteers and financial support to provide volunteers with the
assistance they need, are critical to reaching Project Gutenberg-tm's
goals and ensuring that the Project Gutenberg-tm collection will
remain freely available for generations to come.  In 2001, the Project
Gutenberg Literary Archive Foundation was created to provide a secure
and permanent future for Project Gutenberg-tm and future generations.
To learn more about the Project Gutenberg Literary Archive Foundation
and how your efforts and donations can help, see Sections 3 and 4
and the Foundation web page at http://www.pglaf.org.


Section 3.  Information about the Project Gutenberg Literary Archive
Foundation

The Project Gutenberg Literary Archive Foundation is a non profit
501(c)(3) educational corporation organized under the laws of the
state of Mississippi and granted tax exempt status by the Internal
Revenue Service.  The Foundation's EIN or federal tax identification
number is 64-6221541.  Its 501(c)(3) letter is posted at
http://pglaf.org/fundraising.  Contributions to the Project Gutenberg
Literary Archive Foundation are tax deductible to the full extent
permitted by U.S. federal laws and your state's laws.

The Foundation's principal office is located at 4557 Melan Dr. S.
Fairbanks, AK, 99712., but its volunteers and employees are scattered
throughout numerous locations.  Its business office is located at
809 North 1500 West, Salt Lake City, UT 84116, (801) 596-1887, email
business@pglaf.org.  Email contact links and up to date contact
information can be found at the Foundation's web site and official
page at http://pglaf.org

For additional contact information:
     Dr. Gregory B. Newby
     Chief Executive and Director
     gbnewby@pglaf.org


Section 4.  Information about Donations to the Project Gutenberg
Literary Archive Foundation

Project Gutenberg-tm depends upon and cannot survive without wide
spread public support and donations to carry out its mission of
increasing the number of public domain and licensed works that can be
freely distributed in machine readable form accessible by the widest
array of equipment including outdated equipment.  Many small donations
($1 to $5,000) are particularly important to maintaining tax exempt
status with the IRS.

The Foundation is committed to complying with the laws regulating
charities and charitable donations in all 50 states of the United
States.  Compliance requirements are not uniform and it takes a
considerable effort, much paperwork and many fees to meet and keep up
with these requirements.  We do not solicit donations in locations
where we have not received written confirmation of compliance.  To
SEND DONATIONS or determine the status of compliance for any
particular state visit http://pglaf.org

While we cannot and do not solicit contributions from states where we
have not met the solicitation requirements, we know of no prohibition
against accepting unsolicited donations from donors in such states who
approach us with offers to donate.

International donations are gratefully accepted, but we cannot make
any statements concerning tax treatment of donations received from
outside the United States.  U.S. laws alone swamp our small staff.

Please check the Project Gutenberg Web pages for current donation
methods and addresses.  Donations are accepted in a number of other
ways including checks, online payments and credit card donations.
To donate, please visit: http://pglaf.org/donate


Section 5.  General Information About Project Gutenberg-tm electronic
works.

Professor Michael S. Hart is the originator of the Project Gutenberg-tm
concept of a library of electronic works that could be freely shared
with anyone.  For thirty years, he produced and distributed Project
Gutenberg-tm eBooks with only a loose network of volunteer support.


Project Gutenberg-tm eBooks are often created from several printed
editions, all of which are confirmed as Public Domain in the U.S.
unless a copyright notice is included.  Thus, we do not necessarily
keep eBooks in compliance with any particular paper edition.


Most people start at our Web site which has the main PG search facility:

     http://www.gutenberg.org

This Web site includes information about Project Gutenberg-tm,
including how to make donations to the Project Gutenberg Literary
Archive Foundation, how to help produce our new eBooks, and how to
subscribe to our email newsletter to hear about new eBooks.
